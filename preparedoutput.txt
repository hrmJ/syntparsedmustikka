#
Hissin peilistä näin puoli naamaani toisen vuoron työnjohtajan vihaisten kasvojen yli, painoin nappia ja hissi lähti nousemaan ylöspäin.
#
Haroin tukkaani otsalta sivulle ja jakausta pään päälle.
#
Hissi kulki nykien ja piti outoa rahinaa.
#
Se jäi kerroksesta sen verran alle, että piti astua parinkymmenen sentin porras, menimme puoli kerrosta siitä vielä portaita ja kahvilaan.
#
Tiskillä oli jono. Tyttö antoi kahvin.
#
Toisen vuoron työnjohtaja meni edellä, löysi tyhjän pöydän, ravisteli pullanmuruja ja leivänmuruja tuolilta lattialle ja siirteli täysinäisiä tuhkakuppeja pöydän päähän ikkunan viereen.
#
Ikkunaa vasten löi tuuli sadetta, kaupungin valot näkyivät hämärän takana keltaisina ja punaisina, pihavaloissa harmaa maa ja parkkipaikkojen valkoiset viivat ja musta asfaltti.
#
- Tuhatyhdeksänsataakaksikymmentäyhdeksän oli niin lämmin talvi, että meillä isä kylvi tammikuussa rukiin. Se lähti kasvamaan. Syksyllä se ei ollut kuin kaksi viikkoa normaalista rukiista jäljessä, toisen vuoron työnjohtaja sanoi.
#
Katselin niitä, jotka istuivat kahvilassa ja tervehdin.
#
Olin tullut iltavuoroon liian aikaisin, minun vuoroni painajia oli kahvilassa joku.
#
- Kolmekymmentäkaksi oli lämmin talvi ja neljäkymmentäkaksi, mutta niistä sinä et muista mitään, toisen vuoron työnjohtaja sanoi.
#
- Kyllä tästä talvi vielä tulee. Aina on tullut, minä sanoin.
#
Join kahvia ja haukkasin pikkupullasta paloja.
#
Toisen vuoron työnjohtaja oli jo vanha mies ja katselin, kuinka se haroi huulillaan pullaa niinkuin hevonen ja nosti haukatessaan ylähuultaan niin, että hampaat paljastuivat, sileät ja valkoiset tekohampaat ryppyisten suupielien ja ryppyisen ruskean naamanahan keskeltä.
#
Se joi kahviaan ja sekoitteli, kertoi painajien pitäneen koko päivän kokouksia ja painaneen siinä välissä, mitä muistaneet, kaikkien töiden olevan myöhässä. Sitä oli jo ollut monta päivää.
#
- Minä katselen sitä vähän kanssa, minä sanoin.
#
- Martikainen kävi puhumassa, jos saisin jonkun ylitöihin. Eihän ne jää. Käy se siitä sinullekin varmasti puhumassa, se sanoi.
#
Iltavuoron painajat lähtivät menemään alas, kun kello soi.
#
Sytytin savukkeen ja tarjosin, mutta sitä ei huolittu; sekin sai kahvin juotua, katseli ulos ikkunasta, siirteli sokeripapereita tuhkakuppiin, pyöritteli niitä sormien välissä rullille ja tiputteli pöydälle.
#
- Ennenvanhaan sitä tehtiin töitä eikä soitettu suuta. Mitä suuta soitettiin, niin se tehtiin omalla ajalla, se sanoi. Se kertoi luottamusmiesten olleen kahdessa kokouksessa ja aina kokousten jälkeen selittäneen asiat työntekijöille. Se oli vienyt aikaa.
#
- Kyllä sille jotakin keksitään, minä sanoin. Se otti kuppinsa ja pullalautasen ja lähti viemään niitä salin peräseinän luukulle.
#
Proteesi haittasi sen kulkua sen verran, että sen huomasi ja muistin naapurin ullakon kotona, missä proteeseja riippui orrella, käytettyjä nahkapäällisiä proteeseja sitä mukaa sinne nostettuja kun uusi oli sovitettu jalkaan, proteesin pään pesää ja nahkahihnoja, joilla se kiinnitettiin tynkään, niinkuin hevosta pienemmän vetoeläimen valjaita, ja hajua, joka ei tullut proteeseista vaan vanhoista sanomalehdistä ja täytteistä, polkupyörän päällyskumeista ja kaikesta siitä vanhasta tavarasta, jota ullakolle oli kerääntynyt ja joka aina tuli mieleen kun näki proteesin tai ihmisen, joka linkkasi sillä tavalla.
#
Keittiön tytöt rupesivat keräämään astioita pöydistä ja tuhkakuppeja. Ne olivat iloisia tyttöjä nyt, kun päivä rupesi niiltä olemaan lopulla ja ne soittivat suutaan kahvilassa istuvien kanssa ja keskenään.
#
Menin portaisiin ja alas. Alhaalla painosalissa koneet seisoivat ja miehet.
#
Lasikopissa oli kuuma ja vihreitä työlistoja muovikuorissa pitkin pöytää ja pinossa kaapin päällä takaseinällä.
#
Telkesin oven auki, lasikopista näki kolmeen suuntaan. Joku kone lähti laiskalla äänellä käyntiin, toisissa pinoiltiin paaleja alistajan puolella, yksiköiden välissä häärittiin, pesualtaiden luona apumiehiä nauratti jokin kovasti.
#
Kello painon seinällä näytti varttia yli kolme.
#
Menin kopista ulos ja koneille, tervehdin miehiä kävellessäni ja katselin niiden töiden listoja, joita painajilla oli nyt koneissa. Vähitellen kaikki koneet lähtivät käyntiin.
#
Sitomon esimies tuli sitomon ovesta, katseli ovensuussa pitkin painosalia ja rupesi sitten tulemaan kohti, koneiden ja paperipaalien välistä pujotellen. - Meiltä on tavara kohta loppu, se sanoi.
#
- Näethän sinä tämän, minä sanoin. - Talkoopalkoilla tehdään talkootöitä, yksi painajista sanoi koneen viereltä. - Ei ole tainnut poika olla talkoissa, sitomon esimies sanoi sille. - Mutta talkoopalkoilla, painaja sanoi.
#
- Pane vaan vauhtia siihen mankeliin, sitomon esimies sanoi.
#
- Mitä sinä tänne tulet hiostamaan, painaja sanoi. Se tuli seisomaan aivan eteen ja katseli sitomon esimiestä ylhäältä alas, kurkisteli sitä sivuilta ja takaa ja ihmetteli.
#
- En minä muuta sano kun normaali vauhti koneisiin, sitomon esimies sanoi. - No jos kerran käsketään, painaja sanoi.
#
Se käveli koneelleen ja rupesi nojaamaan nopeusnappulaan, pumppaili sitä minkä ehti, kone rupesi huutamaan suurilla kierroksilla, tukki heti arkit jonnekin yksiköiden väliin, söi toisesta päästä paperia kahdeksantuhannen arkin tuntivauhdilla; painaja käveli luovutukseen ja levitteli käsiään, kun arkkeja ei tullut koneesta ulos.
#
- Minne ne menee? Jostakin niiden täytyy kohta tulla ulos? se ihmetteli.
#
Apumies tuli juosten pesualtailta, löi hätäkatkaisijan alas, kone pysähtyi, apumies avasi välisillan ja rupesi heittelemään ruttaantuneita ja värjääntyneitä arkkeja koneen sivulle lattialle, ne olivat tiukassa ja se sai repiä niitä irti kaksin käsin.
#
- Kato minkä teki? painaja ihmetteli. Se rupesi naurattamaan taas apumiestä, se istui sivusillalle ja pani tupakaksi, painaja hätisteli sitä siitä töihin.
#
- On tämä, pannaan istumaan ja tupakaksi työaikana. Kyllä nuoriso on kauheeta, painaja tuli sanomaan minulle ja sitomon esimiehelle.
#
Emme sanoneet siihen mitään ja toisten koneiden painajat ja apumiehet kerääntyivät heti sen koneen ympärille naureskelemaan.
#
Painaja selitti niille, mitä oli tapahtunut, herkkä painokone ei ollut kestänyt vieraan osaston miehen arvostelua, minä hätistelin miehiä töihin omille koneilleen.
#
- Noin helvetin ruma mies vielä tulee suutaan soittamaan. Ei sitä kone kestä.
#
Tämän Ilmarin se vielä kestää, mutta senkin vaan vuoron alkupuolella kun se on ennen töihintuloa käyny suihkussa ja pannu spreitä kainaloon, painaja selitti kovalla äänellä.
#
Sitomon esimies lähti omalle osastolleen, näki sitomon naisten kurkkivan ovesta painon puolelle, huitoi niitä jo kaukaa takaisin, palasi sitten vielä ja sanoi: - Jos tavara loppu niin minä päästän meidän väen pois. Turha niitä on täällä tyhjän panttina seisottaa.
#
- Katsotaan nyt, minä sanoin. - Ei tässä kauan katsella, se sanoi, kääntyi täyskäännöksen, näki naiset taas ovenraossa kurkkimassa ja tirskumassa ja lähti puolijuoksua ovelle, huitoen ja huutaen naisia takaisin töihin, naiset nappasivat oven sen nenän edestä kiinni ja se sai aukoa sitä ja pääsi omalle puolelleen ja paiskasi oven kiinni niin, että jymähdys kuului koneiden äänien yli.
#
Painaja tuli ihmettelemään, mistä sitomon esimies oli voinut niin hermostua, apumies sai revittyä arkit koneesta ja pani koneen käyntiin.
#
Painaja otti arkin luovutuksesta ja meni mittailemaan sitä apupöydälle.
#
Seisoin koneen vieressä niin kauan, että nopeus oli nostettu normaaliin. Kävelin toisille koneille. Ne kävivät pienillä nopeuksilla ja painajilla ja apumiehillä tuntui olevan kovasti värkkäämistä alistuksessa ja värien säädössä.
#
- On niissä nyt laittamista, minä sanoin. - Ja tavallisesti ei mitään, mutta nyt ei kulje millään. On se kumma, painajat sanoivat. - Katsotaanpa, minä sanoin. Menin ensimmäiselle koneelle, hätistelin apumiehen sivummalle, katselin alistuksen, siirsin pari rissaa paikalleen ja naukkareiden oton, kävelin luovutukseen, otin arkin ja mittasin sen pöydällä, säätelin värin paikalleen, mittasin sen uudelleen arkista ja rupesin sitten nostamaan nopeutta.
#
Kone kävi tasaisesti, nostin nopeuden normaaliin ja jätin sen siihen.
#
- Kyllä se nyt kulkee, painaja ihmetteli. - Se pitää vain osata, minä sanoin.
#
- Ei se varmasti kauan voi noin hyvin kulkea. Jotakin siinä nyt on hämminkiä, apumies sanoi. - Parempi sen on vaan kulkea, minä sanoin.
#
- No jos jotakin tulee niin sinähän sitten tulet auttamaan, painaja sanoi. Sitä rupesi naurattamaan ja apumiestä. Lähdin menemään koneiden välistä kopille. Toisesta päästä salia, sitomon ovesta tuli Martikainen puku päällä ja kravatti kaulassa, isokokoinen tumma mies ketään tervehtimättä.
#
Odotin kopin ovella ja laskin sen edellä sisään.
#
Martikainen istui tuolille pöydän päähän ja minä omalle tuolilleni pöydän pitkälle sivulle.
#
Martikainen nousi heti ja veti oven kiinni, karkki ikkunoista joka puolelle salia, kiersi pientä koppia ja istui sitten takaisin tuolille.
#
- Samaa peliäkö se on tällä vuorolla? se kysyi. - Kyllä se siltä näyttää. - Saatana nämä on kyllä ihan työehtosopimuksen vastaisia toimenpiteitä. Palkoista on jahkattu koko päivä luottamusmiesten kanssa. Palkat on sopimusten mukasia ja nämä rupeaa vielä jarruttamaan kesken neuvottelujen.
#
Oletko sinä niiden kanssa mitä puhunut? se sanoi. - En minä ole kerinnyt vielä kun todeta, minä sanoin. - Puhu luottamusmiehelle, kun minä olen lähtenyt, se sanoi. - Saatan minä puhua.
#
- Aikatauluista ollaan niin paljon jäljessä, että yli pitäisi jäädä vaikka kaikkien, jos ne vaan suostuu. Isot koneet ainakin. Tästä tulee sellaiset selittelyt asiakkaille nyt, ettei se ole tosikaan, se sanoi.
#
Lupasin kysellä miehiä ylitöihin, katselin sen ohi saliin, se kääntyi katsomaan olkansa yli, otti sitten heti silmälasit rintataskusta ja rupesi lukemaan työlistoja, luki niistä päivämääriä ja heitteli listoja pitkin pöytää.
#
- Myöhässä, myöhässä, myöhässä, se sanoi joka kerta kun heitti työlistan. Se kertoi, kuinka kymmenen vuotta sitten olisi vielä otettu miehet riviin ja kysytty, kenelle työ maistuu ja ne jotka eivät olisi töitä halunneet tehdä, olisivat saaneet kävellä suoraan kassalle. Se ei käynyt enää, sen myönsi sen ja minä myönsin.
#
Se valitti, kuinka radiosta ja televisiosta tuli koko ajan sellaista paskaa, että työntekijät eivät enään muusta puhuneetkaan kuin siitä, kuinka työnantaja riisti ja kannattavuus kuitenkin talossa sitä luokkaa, että kohta saataisiin kaikki lähteä kävelemään, ellei töitä ruvettaisi tekemään tosissaan. Myönsin näin olevan.
#
Tarjosin sille tupakan, se otti taskustaan piipun, täytti sen ja poltteli ja luki jotakin lehteä, jonka se löysi kaapin päältä painonäytekasasta.
#
- Neuvotteluja jatketaan aamulla, mutta mitään sopimuksia ei synny ennenkuin työt käy normaaliin tahtiin. Sen voit sanoa, se sanoi. - Voin minä sanoa, minä sanoin.
#
- Jos vanha johtaja olisi vielä hengissä niin kyllä se tietäisi, miten tämä asia selvitetään. Vaikka siitä aina oltiin puhumassa miten se joi niin kyllä se joi töitäkin taloon ja joka miehen se tunsi talossa ja niiden perheet ja joka koneen ja joka nappulan koneessa.
#
Sen kanssa oli turha yrittää konstailla. Kun se osti uuden koneen niin se sanoi, että ala painaa ja jos et osannut niin lähde kävelemään. Siinä ei sen kummempia koulutustoimikuntia tarvittu. Jokaisen asiakkaan se tunsi ja niiden kanssa se kulki kapakoissa mutta tämä poika ei kun huoriaan kuljettaa, Martikainen sanoi.
#
- Eiköhän tämä tästä taas selviä, minä sanoin. Martikainen nousi ja sanoi lähtevänsä kotiin, mutta lupasi illalla vielä soittaa, meni ulos ja pitkin painosalia keneenkään katsomatta.
#
Miehet seisoskelivat ja katselivat sitä ja rupesivat sitten juttelemaan porukoissa.
#
Avasin oven ja telkesin sen auki. Huusin Sipolaa, luottamusmiestä koppiin. Se näytti apumiehelle jotakin koneella, mittaili vielä arkkia ja lähti sitten tulemaan kopille.
#
Kopissa käskin sen istumaan, katselin sitä pitkin naamaa ja rintaa ja harteita, se otti tupakan haalarin rintataskusta suoraan askista ja sytytti, veteli tuhkakuppia pöydän päästä keskemmälle.
#
- Katsele tuosta työlistoja. Ne on joka ainoa myöhässä, minä sanoin. - Kyllä sinä tiedät mistä se on kiinni, se sanoi. - Ei sen auta olla mistään kiinni. Jos töitä ei tehdä normaalilla vauhdilla niin neuvotteluistakaan ei tule mitään, minä sanoin.
#
- Sellaisetko oli terveiset? - Ei tässä mitään terveisiä tarvita. Lue työehtosopimusta, siitä sen näet. - On se tullut luetuksi. - Lue vielä kerran. - Älä kuule minua ala neuvomaan, se sanoi.
#
Katselin halliin, siellä puolet koneista näyttivät taas seisovan, menin kopin ovelle ja huusin siitä painoon. Painajat huuhtelivat takaisin jotakin, josta en saanut selvää. Käskin niiden panna koneet käyntiin ja joku kone käynnistyikin pian. Tulin takaisin koppiin, vedin oven nyt kiinni ja istuin pöydän viereen tuolille.
#
- Etteköhän tee nämä hommat nyt pois kumminkin. Tässä ollaan muuten sellaisessa kusessa koko porukka, ettei ole tottakaan, minä sanoin.
#
- Sitä suurempi syyhän on päästä sopimukseen. Meistä se ei ole kiinni, Sipola sanoi.
#
- Palkat on muiden asioita tässä talossa. Minun asioita on nämä työt tässä, minä sanoin. Pinkkasin ison nipun vihreitä muovitaskuissa olevia työmääräyksiä pöydälle Sipolan eteen.
#
Se katseli niitä ja veti ne levälleen pöydälle niinkuin korttipakan peliteltan pokeripöydällä, nosti yhden, katseli sitä, otti toisen, pihisti. - Parit, se sanoi.
#
- Ne on myöhässä, joka ainoa, minä sanoin. - Ei voi mitään. - Niitä on ruvettava ajamaan ylityönä. - Näillä palkoilla, älä kuule naurata, se sanoi.
#
Otin työlistat sen edestä ja pinosin ne ajojärjestykseen pöydän kulmalle ikkunalasia vasten. Katselin pöytäalmanakasta päivämääriä ja ajo-ohjelmaa viikkolistasta, jonka löysin pöydän laatikosta tuntilappulehtiöiden päältä.
#
Sipola istui puhumattomana kopissa, karisteli tuhkaa lattialle tupakasta. Kysyin, tekikö se niin kotonaankin ja se kertoi tekevänsä.
#
- Isot koneet jää kaikki tänään yli, niin että saadaan pahin ruuhka laukeemaan, minä sanoin. - Mulle ei ainakaan sovi, pojista en tiedä. Mulle tulee illalla vielä vieraita, se on sovittu jo aikoja sitten, Sipola sanoi.
#
- Mitä vieraita sulle nyt muka tulee, minä sanoin. - Saa kai mulle vieraita tulla, se ei sulle kuulu. Minä olen kaikki tarjoamiset jo varannut, ne pilaantuu, se sanoi. - Ei viina mihinkään pilaannu, minä sanoin.
#
- Mistä sinä minun tarjoamiset tiedät? - Ei sulle yöllä ketään kylään tule, paskapuhetta, minä sanoin.
#
Se suuttui siitä tosissaan ja rupesi selittämään, kuinka luonnotonta oli olla vuorotyössä, maha meni sekaisin ja ihmisiä joutui tapaamaan kummallisiin aikoihin, ystäväpiiristä putosi koko ajan väkeä pois hankalan työajan takia.
#
En sanonut siihen mitään, katselin painohalliin tupakkaa poltellen. - Sinä et sitten jää ylitöihin, sanoin vähän ajan päästä. - En varmasti, se sanoi kiukkuisena. - Täytyy sitten pyytää muita. - Se voi kuule olla, että niillekin on tullut menoja.
#
- Pitipä sattua, minä sanoin. Kerroin, että ylitöistä kieltäytyminen porukalla oli työehtosopimuksen vastaista. Se selitti, ettei mistään joukkokieltäytymisestä ollut kysymys vaan jokaisella oli erikseen este.
#
Siihen oli paha mennä mitään väittämään, periaatteessa. - Ei sitten voi mitään, minä sanoin. - Ja turha sinun on ottaa siitä mitään murheita. Ne on talon murheita, ei sinun, Sipola sanoi. - Talot ei murehdi, minä sanoin.
#
- Käske nostaa huomenna palkkoja niin siitähän se sitten taas, Sipola sanoi. Se meni kopista halliin ja pitkin hallia koneelleen, oven avaus toi koppiin salin melun.
#
Painajat kokoontuivat heti Sipolan ympärille, mutta eivät olleet siinä kauan.
#
Katselin saliin ja näin, että kaikki koneet kävivät, mutta äänestä kuulin, etteivät ne käyneet täysillä nopeuksilla.
#
Otin pöydän laatikosta kirjan ja rupesin lukemaan. Kirja oli Londonin "Korven kutsu", luin kirjaa ja vilkaisin aina välillä saliin.
#
Kirjassa kerrottiin koirasta, joka oppi tulemaan toimeen ja pitämään puolensa Alaskan erämaissa. Koiran nimi oli Buck, olin lukenut kirjan aikaisemminkin ja pidin siitä kovasti ja muistin, kuinka koira kirjan lopussa hylkää ihmiset ja alkaa elää villin susilauman johtajana.
#
Luin kirjaa muutaman kymmenen sivua ja panin sen sitten takaisin laatikkoon ja rupesin katselemaan saliin.
#
Heti kopin ulkopuolella vanha mies, Saarinen, istui tiikelinsä edessä pyöreällä jakkaralla ja katseli konettaan. Kone painoi. Alistuksesta paperi oli loppunut mutta kone teki imukupeilla nostoliikkeen, naukkarit heilahtivat, sylinteri pyörähti ja luovutuksen siipi tuli tyhjänä eteen. Missähän sekin oli?
#
Napautin rystysellä ikkunaan, Saarinen säpsähti, näytin konetta ja se nousi ja rupesi pinoamaan paperinippua alistukseen.
#
Kahdeksalta soitti Martikainen. Kerroin, ettei ylitöihin jäisi kukaan, ja että koneet olivat koko vuoron ajan käyneet puolella nopeudella, vaikka olin muutaman kerran käynyt nopeuksia itse nostamassa.
#
Heti kun selän olin kääntänyt, koneella oli ollut jotain hämminkiä. Se oli helppo järjestää, jos niin halusi.
#
- Se on koko talossa, Martikainen sanoi. - Vai niin, minä sanoin. - Se on jostakin kauempaa johdettua ehkä, Helsingistä. Tämä ei ole meidän talossa yksin.
#
Minä päivällä vähän soittelin ja kyselin. Katsellaan sitten huomenna, se sanoi.
#
Martikainen sulki puhelimen sen kummemmin hyvästelemättä ja panin kuulokkeen paikalleen. Kävelin kopista ulos ja isojen koneiden välistä ikkunan eteen.
#
Ulkona satoi vettä ja veden sekaista räntää, tiellä kulki autoja, niiden valossa vesi ja räntä näytti tulevan vinosti alas ja katuvalojen.
#
Tien toisella puolella oli matala pitkä rakennus pimeänä, taempana näkyi kirkon valaistu torni.
#
Koneet kävivät rauhallisella äänellä puolilla nopeuksillaan, kävelin ikkunan sivua, paperinleikkaajat istuivat giljotiinien vieressä paperipaaliensa päällä juttelemassa; koneilla katselin painajia ja apumiehiä. Ne katselivat totisina vastaan nyt.
#
Kun menin kopille yksi vanhemmista painajista tuli ja otti minua hihasta kiinni. - Ei tämä mitenkään sinua vastaan ole. Ei tämä sinua liikuta, se sanoi. - Tahtoo se liikuttaa kun minä vastaan noista töistä ylöspäin, minä sanoin.
#
- Tässä on nyt suuremmat asiat kyseessä, se sanoi. - Sitä minä en ainakaan usko, että tämä teidän neuvotteluja parantaa. - Tämä on porukan päätös, se sanoi. - Minä en semmoisista porukoista tiedä. Enkä perusta, minä sanoin.
#
Menin koppiin ja rupesin katselemaan vieraskielisiä ammattilehtiä, joita kierrätettiin pitkin taloa sisäisessä postissa.
#
En ymmärtänyt niistä kuin kuvat ja koneiden nimet, yritin lukea jotakin juttua, mutta en saanut siitä selvää, katselin lehdet läpi ja merkitsin etukanteen liimattuun kiertolippuun nimikirjaimeni ja päivämäärän. Panin lehdet lähtevän postin laatikkoon laskujen ja rahtikirjojen päälle.
#
Sitomon esimies tuli koppiin ja kertoi sitomossa jarrutusta olevan niin selvästi, ettei työt sinä iltana loppuisikaan eikä vielä monena muunakaan, Martikainen oli soittanut sillekin ja yhdessä ne olivat miettineet mitä vanha johtaja olisi tehnyt; potkinut pahimmat pukarit pellolle ja nostanut lopuille palkkoja.
#
Se valitteli flunssaansa, niisti nenäänsä niin, että koppi kajahti ja meni sitten omalle puolelleen päin. Painohallissa se näkyi vielä juttelevan jonkun vanhemman painajan kanssa, pudistelevan päätään.
#
Katselin, että hallissa työt sujuivat niinkuin sujuivat ja lähdin kiertelemään taloon. Latomossa tytöt hakkasivat nauhaa, esimies istui kopissaan lehteä lukemassa. Se tervehti kättä nostamalla, kun menin sisään.
#
- Miten sujuu? se kysyi. - Niinkuin jäiden poltto, minä sanoin.
#
Latomon esimies kertoi tyttöjenkin siirtyneen kaksisormijärjestelmään, näytteli minulle nippua työlistoja, joiden olisi pitänyt jo ajat sitten olla valmiina, kerroin painossa olevan samanlaisen nipun ja kai joka osastolla.
#
Se antoi minulle lukemansa lehden ja selailin sitä seisoaltani, miestenlehteä, jossa lihaa esiteltiin monesta kulmasta. Syväpainojälki lehdessä oli syheröistä ja punaista väriä oli liikaa kaikissa kuvissa.
#
Latomon esimies otti eväitä nahkasalkusta pöydälle ja söi. Syödessään se rupesi kertomaan veljestään, joka oli paperitehtaalla töissä; se oli keväällä määrätty palkkaneuvotteluihin työnantajan edustajaksi. Se ei ollut sinne halunnut. Luottamusmiehet olivat tulleet neuvotteluihin paksun paperipinkan kanssa ja ruvenneet lukemaan niistä elinkustannusindekseistä ja toisissa tehtaissa maksettavista palkoista. Sen veli oli kysynyt palkkavaatimusta.
#
Pääluottamusmies oli vaatinut yleistä kahdeksankymmenen pennin korotusta tuntipalkkoihin. Velipoika oli sanonut, että asia on selvä ja soittanut pullakahvit keittiöltä neuvottelijoille. Luottamusmiehet eivät olleet tahtoneet uskoa, ne olivat vaatineet kirjallisena. Velipoika oli kirjoituttanut heti sopimuksen ja pannut nimensä alle. Kahvit oli juotu melkoisen hiljaisina.
#
Pikkujoulussa syksyllä pääluottamusmies oli kusiputkassa ruvennut päissään kyselemään, kuinka suureen korotukseen sillä keväällä oli ollut talolta valtuudet. Velipoika oli sanonut, että markkaanviiteenkymmeneen ja niin kovalla äänellä, että kaikki olivat sen kuulleet. Siitä oli meteli noussut.
#
Pääluottamusmies oli vaihtunut seuraavissa vaaleissa, mutta velipojankaan ei tarvinnut enää palkkaneuvotteluihin osallistua.
#
Kuuntelin juttua ja luin samalla lehdestä kertomuksia ihmisten sukupuolikokemuksista. Ne eivät tuntuneet merkillisiltä.
#
Kun lähdin kopista, latomon esimies sanoi: - Niiden on kohta pakko nostaa palkkoja, jos ne meinaa saada työt sujumaan ja sitten työnjohtajat perässä. - En pane vastaan, sanoin.
#
Menin alas painoon, siellä miehet rupesivat jo pysäyttelemään koneita ja kiertelin katselemassa, mihin vaiheeseen työt olivat jääneet ja kyselin miehiä vielä ylitöihin. Jäämään ei suostunut kukaan.
#
- Mitä sinä siinä kyselet, kyllähän sinä tämän näet, aikuinen mies, luottamusmies sanoi, kun kysyin vielä sitä.
#
- Minä ajattelin, että jos jollekin on ilmestynyt vaikka järjen hiven päähän illan mittaan, sanoin. - Jos sitä on tarpeeksi. - Työtkin lopetitte näin helvetin aikaisin.
#
- Työehtosopimus käskee työntekijää pitämään hyvää huolta työnantajan koneista. Me nyt huolletaan niitä ja putsaillaan, ettei tule naukumisen aihetta, luottamusmies sanoi.
#
- Tunnut sinä sopimukset osaavan. Kun vaan joka kohdasta osaisit yhtä hyvin, minä sanoin.
#
- Mies käy täällä nostelemassa koneiden nopeuksia itse niinkun se siitä paranisi. Kyllä me se itsekin osataan jos tarvis on. On siinä raukka.
#
Me ollaan opinkäyneitä painajia joka mies ja kymmenet vuodet painettu ja me tiedetään miten näillä koneilla painetaan. Ei se siitä kiinni ole.
#
Sinä voit olla varma, ettei näiden koneiden nopeus nouse ennenkuin palkka nousee eikä nouse minkään muunkaan koneen nopeus tässä talossa, Sipola sanoi.
#
- Minulla on kuule työmääräyksiä pino kopissa. Sinä näit ne. Palkasta on taas sulle selitetty pitkin syksyä, luulisi sen aikamiehen vähemmälläkin tajuavan. Minä en niistä tiedä sen vertaa, minä sanoin. - Olisi syytä ottaa selvää, se sanoi.
#
- Tässä on näissä omissa töissä tarpeeksi. - Pysy sitten omissa töissäsi äläkä tule tänne itseäs munaamaan, se sanoi. Menin koppiin istumaan. Ajattelin, miltä tuntuisi lyödä ihmistä niin, että se painuisi kaksin kerroin ja pitelisi vatsaansa, ja potkia sitä pitkin selkää ja päätä niin kauan, että se tekisi kaiken, mitä sen käskee tehdä.
#
Painimisesta tiesin paljon ja osasin painimisen otteita, mutta en ollut lyönyt ihmistä milloinkaan ja ajattelin kuinka sitä voisi potkaista jonnekin jalkoihin tai jalkoväliin ja samalla lyödä nyrkillä päähän tai kasvoihin. Sellaista näkee ja siitä saa lukea.
#
Istuin pitkään kopissa ja katselin miesten seisoskelua painohallissa. Sitten soitin, kuuntelin, kuinka puhelin hälytti ja kuinka kuuloke nostettiin ja puhelimeen vastattiin.
#
- Joko sinä nukuit? kysyin. - En. - Minä lähden heti yhdeltätoista tulemaan ja olen siellä vartin yli. Tule avaamaan alaovi.
#
- Meidän Matti on täällä. Se tuli illalla mitään ilmoittamatta. - Haittaako se jos minä tulen. - Ei kai. - Minä vain käväsen. - Hyvä on sitten. - En minä tule jos se haittaa? - Ei se haittaa.
#
Intin sitä vielä jonkin aikaa ja lupasin sitten tulla, kun sain sen äänestä itseni varmaksi.
#
Panin puhelimen pois ja rupesin seuraamaan kelloa. Varttia vaille yksitoista miehet lähtivät pesulle ja pukeutumaan.
#
Kiertelin vielä painossa ja katselin, että koneista oli virrat pois. Siivoojat tulivat jo ennen yhtätoista ja rupesivat tyhjentelemään roskakoreja roskakuiluihin ja lakaisemaan ja imuroimaan.
#
Lähdin. Pesin käteni oven suussa painon väkevällä pesuaineella ja lämpimällä vedellä altaalla peilin edessä ja levittelin suojavoidetta puhtaisiin käsiin; hain vaatenaulakosta päällysvaatteet ja menin leimaamaan kellokorttia.
#
Luottamusmies tuli alhaalta portaita ja samaan aikaan kellokorttitelineelle, otti kortin telineestä ja odotteli, kun kone löi merkinnän korttiini.
#
- Satelee, se sanoi. - Mitä milloinkin, sanoin.
#
- Kelpaako johtajalle työväenluokan autokyyti, se rupesi lepyttelemään. - Kelpaa kai, minä sanoin.
#
Juostiin sateessa pihan yli ja parkkeerattujen autojen ohi Sipolan autolle, se avasi vasemmanpuoleisen oven avaimella ja oikeanpuoleisen sisäpuolelta kurkottamalla. Menin sisään.
#
Kun luottamusmies pani virran päälle, radio rämähti soimaan; se kertoi kytkeneensä sen niin, haparoi katsomatta toisella kädellä asemaa kohdalleen, lähti samalla ajamaan, kaartoi pihan poikki pikkukadulle ja sitten sille kadulle, joka meni kaupunkiin päin.
#
Tuulilasinpyyhkijät jättivät lasiin kalvon, joka taittoi valon värilliseksi.
#
- Kotiisiko sinä menet, tai kämpille? se kysyi. - Minä jään tuohon kaupungille.
#
- Sen neuvon minä annan, että akkaa älä ota. Siinä on moni hyvä mies itsensä pilannut, se sanoi. - Ei se niin vakavaa ole. - Se käy niin, ettet huomaakaan.
#
Koko ajan pitää olla varuillaan. Muuten käy niin, että on liian myöhäistä katua.
#
- Mistä sinä sen tiedät? minä kysyin. - Kyllä minä tiedän, se vakuutti. - Ethän sinä ole naimisissa? - Pari kertaa on ollut lähellä, se sanoi.
#
Märkä asfaltti imi katulyhtyjen valon; sade näytti tulevan kohtisuoraan vastaan ja hakkasi tuulilasia ja kattoa, vastaantulevien autojen valot häikäisivät ja kun niiden valo taittui lasiin jäävässä kalvossa, se sattui silmiin.
#
Silmistä kipu levisi pitkin ohimoita ja päätä takaraivoon asti. Pimeä teki mielen apeaksi.
#
Suoran päässä pyysin Sipolaa pysäyttämään auton mihin vain voisi ja se käänsi heti sivuun katukäytävän viereen. Menin autosta. - Kiitos, ja terveisiä vieraille, sanoin, ennenkuin löin oven kiinni.
#
Se lähti ajamaan kun olin kävellyt muutaman metrin, heilautti auton sisällä kättään vielä terveisiksi. Vettä satoi ja lähdin juoksemaan kadun yli, luottamusmies ajoi eteenpäin ja kääntyi vilkkuvien katuvalojen kohdalla vasempaan.
#
Juoksin jalkakäytävää, lätäköistä vesi roiskui ja kasteli sääriä sukkien yläpuolelta housunlahkeiden sisältä.
#
Alaovi oli kiinni, rappukäytävä pimeänä. Katselin kelloa, se oli vasta viittä yli. Sytytin savukkeen ja rupesin pitämään sadetta porraskäytävässä; oven lasista savukkeen punainen pää näkyi peilikuvana. Se tuntui olevan jossakin kaukana sisällä.
#
Kun porraskäytävään syttyi valo, heitin savukkeen pois ja yritin katsella lasista kuvaani, suin tukkaani kädellä, porraskäytävän valon takia en kuitenkaan nähnyt.
#
Näin, kuinka Annikki tuli portaan tasanteen mutkasta ja alaovelle ensimmäisen kerroksen tasannetta pitkin. - Olet sä kauan odottanut, se hätäili kun sai oven auki. - En, yksi Kauko toi minut autolla, minä sanoin.
#
- Tule sisään. Matti on minulla yötä. - En minä kauan viivy. - Minä keitän teetä. - Jos minä menen kämpille. - Tule nyt niin näet senkin.
#
Lähdimme menemään rinnakkain portaita kolmanteen kerrokseen, kolmannen kerroksen tasanteella se avasi oven avaimella ja meni itse edellä sisään. Riisuin päällystakkia eteisen naulakkoon ja menin Annikin jäljessä huoneeseen.
#
- Tämä on nyt se Ilmari, Annikki sanoi. - Annikki on sinua koko illan niin kehunut, että oikein jännitti, minkälainen ihmemies sieltä on tulossa, sen veli sanoi. - Enpä tiedä mennä kehumaan, minä sanoin.
#
- Minun nimi on Matti sitten, mies sanoi. Istuin sohvalle pöydän taakse, Annikki rupesi tekemään teetä. Sen piti hakea vettä pannuun vessan kraanasta ja keittää sitä ikkunalaudalla sähkölevyllä verhon takana.
#
Leivät ja voit se otti ikkunan välistä muovipussista ja mitä sillä leivän päälle oli laitettavana ja alkoi järjestää syömistä pöydälle eteeni ja jakeli teekuppeja kaapista toiselta seinältä sivuun vedettävien vaatteiden takaa.
#
Katselin Annikin veljeä minkä kehtasin, naamaa, lyhyitä paksuja sormia, jotka naputtelivat tuolin käsinojaa ja pöydän reunaa ja tuhkaa tupakan päästä, korvia lyhyen tukan seassa, tukkaa ja kaulaa, jossa toista leukaa, jotenkin sekään ei tuntunut sopivan, sentään Annikin puheiden mukaan kova kommunisti ja lihottanut itsensä tuolla tavalla, puku päällä ja kravatti tiukalla pienellä solmulla kaulassa, ja Annikki siinä jo sitten tarjoilemassa teetä ja voileipiään, vetämässä tuolia lähemmäksi pöytää niin, että ulottui ojentamaan kaikkea mitä pöytään oli kantanut, maitoa, teetä pienessä posliinikannussa ja teesiivilää, vettä isommassa emalikannussa, voileipiä, joissa päällä kaupassa valmiiksi viipaloituja makkarapaloja.
#
- Oikeinko sinä tätä meidän Annikkia tosissasi? veli kysyi - Ei tässä nyt tiedä, minä naureskelin. - Pitää se tietää, se sanoi. - En minä vaan kumminkaan tiedä, minä sanoin.
#
Se ei sanonut siihen mitään, Annikki antoi sille kiireesti voileipiä ja se söi, ainakin neljänkymmenen kohta, kuusitoista vuotta Annikkia vanhempi, vanhin veli, ja ollut järjestämässä Annikin elämää ennenkin, isän kuoleman jälkeen oikeastaan koko ajan pitämässä sitä kovassa kurissa, tanssimaankaan ei päästänyt ja hakenut kerrankin Kuusisaaresta pois kesken tanssien läpi koko tuttavaporukan kädestä kiskoen ja kotona haukkunut ja luvannut antaa selkään kohta kaksikymmentävuotiaalle;
#
leikkonut hameet hajalle ja puseroista hihat, ettei Annikki vastakaan pääsisi tansseihin ja usuttanut vielä tuttavansa, Kuusisaaren järjestysmiehet, jotka sille oli tuttuja vanhoilta urheiluajoilta, vahtimaan koko sen kesän, ettei Annikki sinne tulisi.
#
- Annikki on meidän perheen nuorin ja minä olen ollut sille isän asemassa sen jälkeen, kun meidän isä kuoli. Se oli kolmen, kun isä kuoli, niin että minä sen isä olen ollut ja siitä huolen pitänyt ja ajattelin pitää vastakin, veli sanoi.
#
- Ei tässä huolenpitäjiä enää kaivata, Annikki sanoi. - Voi kuule olla, että vielä kaivataankin. - Ei kaivata, kun minä sen sanon. Siihen saat uskoa, Annikki sanoi.
#
- Eiköhän Annikki jo itse päätä tällaset asiat, minä sanoin. - Ei se päätä.
#
- Minun taitaa olla parasta lähteä, minä sanoin. - Ethän sinä ole vielä edes teetäsi juonut, Annikki sanoi. - Juo poika vaan kaikessa rauhassa, veli sanoi.
#
Söin ja join puhumattomana, katselin Annikin ja sen veljen välistä seinää ja ikkunaverhoja, tunsin, että Annikin veli katseli minua, mutta en katsellut sitä.
#
- On kai minulla oikeus sentään kuulla, minkälaisia meininkejä teillä oikein on, että mitä sinä minun siskoni kanssa täällä oikein puuhaat, en minä joka päivä ehdi näitä asioita Helsingistä asti seuraamaan.
#
Meitä on viisi lasta ja niille muille sinä minun puolestani saat tehdä mitä mieleesi juolahtaa, mutta tästä yhdestä minä olen aina huolissani ja tulen siitä aina huolta pitämään ja sen takia minä siitä kyselen, että mitä tyhmyyksiä se milloinkin on tekemässä. Se on varmaa, veli sanoi.
#
- Sinua ei kukaan ole pyytänyt minusta huolehtimaan, Annikki sanoi. - Mistäs tiedät? - En minä ainakaan, Annikki sanoi. - Et niin, mutta se ei riitä.
#
Annikki työnsi lisää voileipiä meille kummallekin ja otti itse.
#
Söin ja katselin nyt velimiestä, se sytytteli jo savuketta, eikä ottanut lisää juotavaa, kun Annikki sitä tarjosi, kurkotteli tuhkakuppia eteensä sormet paljosta polttamisesta keltaisina, jotenkin herraskaisen oloinen mutta niin, että päällä piti olla tumma puku ja vähän nuhraantunut valkoinen paita ja kravatti niinkuin Vennamon adjutanteilla, tukka sivuilta kaljun vierestä vähän kihartava, tiedottaja, mitä kaikkea sekin mahtoi olla?
#
- Sitä on maailma minua tähän ikään sen verran opettanut, että aina varoo kun tulee joku, joka ei ole omaa väkeä, se sanoi. - En minä tapa, minä sanoin.
#
- Ensimmäisen opetuksen minä muistan jo sellaiselta ajalta kun minä olin viiden vanha, teitä ei kumpaakaan silloin ollut syntynytkään, veli sanoi.
#
Se kertoi, kuinka nuoremman sisarensa kanssa oli ollut yksin kotona isän ja äidin ollessa tehtaalla töissä, kotiin oli tullut joku tuntematon miesporukka ja kantanut kaikki tavarat tuvasta pihaan ja lapset tavaroiden päälle istumaan ja parkumaan ja hakannut tuvasta lasit ja muurin hajalle.
#
Lapset olivat istuneet pihassa tuvan penkillä, ne eivät olleet käsittäneet mitään siitä, yhtäkkiä vaan oltiin oltu pihassa ja koti hajalla.
#
- Se oli sellainen lämmin kevätpäivä, minä muistan sen kuin eilispäivän. Siinä me istuttiin vielä kun äiti ja isä tuli tehtaalta ja alko häärätä yösijaa jostakin.
#
Niin, että kyllä tässä maassa osataan opettaa pienestä pitäen ihminen pelkäämään ja varomaan outoa väkeä, veli sanoi.
#
- Mitä miehiä ne sitten oli? kysyin. - Kaupungin palkkaamia miehiä.
#
Porvarit oli ajaneet kaupunginvaltuustossa läpi sellasen asian, että kaikki töllit sillä kulmalla lyötiin kasaan kun ne oli kapinan jälkeen rakennettu ilman rakennuslupaa ja porvareilla sattu olemaan vuokra-asunnot tyhjillään.
#
Sellanen niitä tietysti harmitti, toiset asuu ilman rakennuslupaa rakennetuissa tölleissä ja toisilla seisoo hyvät vuokra-asunnot tyhjillään pitkin kaupunkia.
#
Kyllä sinuakin sellainen harmittaisi varmasti ja varmasti sinäkin rupeaisit virallista tietä asioitasi heti ajamaan, veli sanoi.
#
- Jos rakennuslupaa ei ollut niin sitä ei ollut, ei kaupunkialueelle ilman sitä rakenneta, oli yhteiskuntajärjestys mikä tahansa, minä sanoin. - Ei kai sitä ollut.
#
- Ja hyvähän se sulle näyttää vaan olleen, että pienenä potkittiin päähän. Nyt olet isopalkkainen herra.
#
Tajusit säännöt, että jokaisen on itsestään huoli pidettävä, sanoin. - Siitä nyt ei kumminkaan ole kysymys vaan tästä sinun ja Annikin touhuista, se sanoi.
#
- Sitä ei tarvitse pelätä, että minä Annikin kämpän hajotan, minä sanoin. Sain teenjuonnin lopetettua ja nousin kävelemään, Annikin veli käänteli päätään sitä mukaa kun kuljin pitkin huonetta, ikkunalle ja takaisin ovelle ja ovelta ikkunan eteen.
#
Ikkunasta näin kadulle ja kadun yli vastapäisen talon seinään ja huoneisiin, kun osasi oikein katsoa omaa kuvaansa vasten, ja kaiken, mitä huoneessa oli.
#
Ikkunasta veti niin, että verhot heiluivat ja tulin takaisin sohvalle istumaan.
#
Annikki kokosi tavarat pöydältä takaisin muovipussiin ikkunan väliin ja tiskasi astioita vessan lavuaarissa, kuivasi niitä kaappiin verhon taakse.
#
Pöydän alla hyllyllä oli vanhoja viikkolehtiä ja katselin niitä.
#
Annikki sai tiskit tiskattua ja tuli viereeni istumaan, oikoili hamettaan ja rapsi kynnellä jotakin pöydän lakkapinnasta, se katseli meitä kumpaakin vuorotellen mutta sivuttain, ei suoraan.
#
- Tappelemaanko te kumminkin aloitte? se sanoi. - Pitäähän asiat selviksi saada, veli sanoi. - Eihän me olla edes vielä lyöty, minä sanoin.
#
- Tänne tullaan toisia haukkumaan ja syyttelemään. Olisit pysynyt siellä Helsingissäsi, Annikki sanoi. - Se on kyllä saatanan suuri vale, veli sanoi.
#
- Joka asiaan puuttumassa, Annikki sanoi. Siltä ei itku ollut kaukana. Panin lehden pois ja työnsin jalkoja syvemmälle pöydän alle.
#
Teki mieli lähteä pois, mutta en tiennyt miten pääsisin parhaiten.
#
- Minähän vain yritin kysellä, mitä on tapahtumassa, vaikka häitäkö? veli sanoi. - Kyllä minä sitten ilmotan, kun mun häitä vietetään. Sitä sinun ei tarvitse pelätä ollenkaan, Annikki sanoi. - No hyvä on, veli sanoi.
#
- Minä olen aikanen ihminen niin, ettei sinun tarvitse ruveta minua neuvomaan. Ja Ilmaria rupesit heti haukkumaan kun se oven auki sai, Annikki sanoi.
#
- Ei tästä tämmöstä meteliä olisi tarvinnut nostaa, veli sanoi. - Ei niin ja parempi on, että sovit sen kanssa heti eikä viidestoista päivä, Annikki sanoi.
#
- Sovitaan pois minun puolesta jos jotakin riitaa on ollut, veli sanoi. - Ja oikein kättä päälle, Annikki sanoi. - Niinkö oikein? - Niin niin, Annikki sanoi.
#
Se otti meitä molempia kädestä kiinni ja puristi ne yhteen ja löi riidan poikki.
#
Minua rupesi naurattamaan.
#
Annikki päästi kädet ja käski olla sovinnossa. Se nousi ja meni eteisen peilin eteen kampaamaan tukkaansa, katselin eteisen ovesta peilin kautta kuinka se kampasi ja katseli silmiään, veti alaluomia alaspäin, huomasi, että katselin, iski peilin kautta silmää ja tuli sitten kohta takaisin huoneeseen ja sohvalle istumaan.
#
- Kyllä sinä jotakin kuitenkin voisit itsestäsi kertoa, veli sanoi minulle. - Ethän sinä mitään ole kysynytkään, Annikki sanoi. - Eihän tässä ole ehtinyt. - Niinkun piti heti haukkumisella aloittaa. Mutta siitä ei enää puhuta, Annikki sanoi.
#
- Kumpi tässä oikein vastaa, sinä vai se, veli sanoi. - Kumpi vain, minä sanoin.
#
- Se on maalta ja syö heinää, Annikki sanoi. - Noinko on? - Melkein, minä sanoin.
#
Se kyseli, mitä tein ja missä olin töissä, Annikki väitti sen kaikki jo sille kertoneensa. Kerroin, missä kirjapainossa olin ja kuinka kauan olin ollut ja mitä tein. - Sehän on porvaripaino, veli sanoi.
#
- Mistä sinä tiedät mikä minä olen, minä sanoin. - Sen minä jo kyllä tiedän, se sanoi.
#
- Demareita meillä etupäässä on työntekijätkin ja kommareita. Kokoomus on vähemmistönä, minä sanoin.
#
- Älkää nyt taas aloittako, Annikki pyysi. - Ei ei, veli sanoi. - No älä sitten aloita. - Itsehän se aloittaa.
#
- Se on rippikoulun käynyt ja rokotettu, Annikki sanoi.
#
- Minä en sinulta kysy mitään, veli sanoi. - Mutta minä vastaan kun se itse ei ehdi, Annikki sanoi.
#
- Pidä sinä Annikki vaan minun puolia, minä sanoin.
#
- Pituus metrikahdeksankymmentä ja paino seitsemänkymmentäkahdeksan ilman vaatteita, Annikki sanoi.
#
- Se on sinut salaa mitannut ja punninnut, veli sanoi. - Ja riisunut alasti, minä sanoin.
#
- Mitä vielä? Annikki sanoi. - Eiköhän tämä jo ruvennut riittämään, veli sanoi.
#
Istuttiin vähän aikaa puhumatta. Sytytin savukkeen.
#
Pieni huone rupesi olemaan jo savua täynnä ja Annikki nousi avaamaan ikkunaa, jäi ikkunalle katselemaan.
#
- Kello tulee jo kaksitoista, se sanoi. - Kyllä minä lähden, minä sanoin. - En minä sillä sanonut.
#
- Kyllä minä lähden vaikka heti, minä sanoin.
#
- Sehän on ihan vauhkona, veli sanoi. - Kuka täällä vauhkona on? minä sanoin.
#
Annikki tuli ikkunalta ja sohvan eteen kovalle tuolille.
#
Sain savukkeen poltettua ja tumppasin tupakan tuhkakuppiin sen veljen eteen. Se jäi siihen käryämään. - Mies on maalta.
#
Vielä kun olisi ison talon ainoa poika niin mitä puuttuisi, veli sanoi. - Mutta kun ei ole, kun on pienen talon toiseksi ainoa, minä sanoin. - Onhan sitä siinäkin. Vaikka pienviljelijät on kyllä sukupuuttoon kuoleva eläinlaji tässä maassa, veli sanoi. - Saattaa olla.
#
Meillä maata ei ole ollenkaan, minä sanoin. - Niin yksinkertaista kun niillekin olisi lyödä hyntteensä yhteen ja pienet maapalansa, koneellistaa kylänsä ja ruveta tuottamaan tehokkaasti.
#
Se on kaikki selvää ja kirjoitettu ja sanottu niille tuhat kertaa mutta ei.
#
Kyllä ihminen on niinkun jotakin vailla, vaikka ei puutu kun järki, veli sanoi. - En tiedä sellaisesta. Minä lähden nyt kotiin, minä sanoin. - Ei vielä olisi tarvinnut, Annikki sanoi. - Huomennakin on työpäivä. Ainakin eräillä, minä sanoin.
#
Nousin ja Annikin veli sanoi: - Kuinka teidän lakko jakselee? - Ei se vielä lakkona ole. Huomenna taas neuvottelevat palkoista.
#
- Mikä sinun mielestä olisi paras ratkaisu? - Konepistoolimiehiä ja konekivääripartioita työmaille, minä sanoin. - Sä lasket leikkiä, se sanoi. - En kai. - Kyllä ne jonakin päivänä voivat senkin tehdä. On se nähty ennenkin tässä maassa.
#
Kun porvari alkaa tarpeeksi pelätä omaisuutensa puolesta niin se on valmis huutaman sotajoukkoja työmaille. Kodin, isänmaan ja uskonnon puolesta.
#
Minulla on oma poika kohta armeijaan menossa, tähän asti minä olen aina sanonut sille, että ilman muuta aseettomaan palvelukseen, mutta en sano enää.
#
Minä sanon nyt sille, että menee ja opettelee kaiken, mitä upseerijuntta sille pystyy opettamaan vaikka rukkiin asti.
#
Kyllä se puna-armeijakin upseereita tarvitsee eikä sitten tarvitse paljaita käsiä levitellä tai sairaalarättejä, kun tosi paikka tässä maassa joku päivä tulee.
#
Sen minä sille sanoin ja sanon toisellekin pojalle, kun se siihen ikään ehtii, veli selitti.
#
- Onko noin? minä sanoin. - Se on varmaa.
#
- Minä lähden sitten. Lähde Annikki sen verran porraskäytävään, että saan kerran kourastua ilman, että velipoikas on koko ajan kyttäämässä, minä sanoin.
#
Menin eteiseen ja vedin päällystakin päälle, Annikin veli nousi ja lähti tulemaan kohti, Annikki ehti väliin ja rupesi vetämään kumisaappaita eteisen kynnyksellä jalkaan.
#
Velipoika nojasi molemmin käsin ovenpokiin ja ketkutteli siinä edestakaisin, seisoaltaan siitä huomasi, miten lyhyt mies se oli.
#
Päälaelta tukka oli harventunut ja se oli yrittänyt kammata sitä ohimoilta ylöspäin, kampauksesta oli nyt pitkä suortuva irronnut ja roikkui takana sivulla.
#
Siinä kohdassa päässä oli paljas ura niinkuin jakaus mutta väärässä paikassa.
#
- Puheet ainakin on kun parhaalla jätkällä, se sanoi. - Eikö vain olekin, minä sanoin.
#
- Ja Annikki ei lähde mihinkään, se sanoi. - Minähän menen minne huvittaa, Annikki sanoi. - Porraskäytäviin kourittavaksi? - Vaikka sinne.
#
- Jos et olisi ton verran ikämiessarjassa niin vääntäisin nenän poskelle, minä sanoin. - Sopii yrittää, se sanoi. - Ei ole aikaa nyt, minä sanoin.
#
- Tuollasia miehiä täälläpäin ennenvanhaan kustiin keskeltä poikki vaikka oli kaksi rinnan, veli sanoi. Menin porraskäytävään ja pidin Annikille ovea auki.
#
Annikki tuli säikähtäneen näköisenä ja kopeloi valonappia portaassa oven vierestä, se lähti viemään kädestä pitäen porrasta alas.
#
Alhaalla kurkin ulko-ovesta kadulle. Satoi vielä ja tuuli hakkasi sadetta talon seinään ja vesilammikoihin jalkakäytävällä ja ajoradalla.
#
- Ei se tainnut niin mennä kun tarkotettiin, sanoin. - Ei sen väliä, Annikki sanoi.
#
Se otti kainaloiden alta ympäri kiinni niin, että kädet tulivat takaa lapaluiden päälle ja sen suu oli pehmeä ja lämmin ja hengityksessä tuntui ruisleivän haju.
#
Panin käteni taakse ja nostin hametta taa ylös niin, että sain käden ylhäältä sukkahousujen sisään. - Hullu, sitä rupesi naurattamaan. - Lupaukset täytyy aina pitää, minä sanoin.
#
Menin ulos ja lähdin kävelemään katua. Alikäytävän alla autojen äänet kuuluivat kovina ja ne heijastuivat seinistä ja kattosokkeleista, ajattelin Annikkia ja sen veljeä ja veljen perhettä, omaa kotiväkeäni ja mitä ne tästä kaikesta tulisivat sanomaan.
#
Kävelin alikäytävän läpi ja vilkkuvien katuvalojen ohi ja eteenpäin keskikaupungille.
#
Postin takana olutkapakan kohdalla rupesi tekemään mieli olutpulloa ja menin kapakkaan sisään.
#
Portsari otti ovensuussa päällystakkini ja antoi pahvisen narikkalapun käteen. - Tarjoilu loppuu puolelta, se sanoi.
#
- Minä heitän yhden pullon, minä sanoin. - Mun puolesta vaikka viisi, mutta tilaaminen on puolelta loppu, se sanoi.
#
Vasemmalla oli pitkä baaritiski ja sen edessä ihmisiä korkeilla jakkaroilla juttelemassa ja tuijottamassa itseään seinän pitkästä peilistä, oikealla looshit ja niissä pöydät ja penkit, tupakansavua ilmassa niin, että peräseinää vaikea erottaa, väkeä joka pöydässä ja sivukabineteistakin kuului jotakin melua ja laulun yrittämistä.
#
- Ilmari, Ilmari hei, joku huusi takaa pöydästä ja lähdin menemään sinnepäin pöytien välistä pujotellen.
#
- Tehkää tilaa Ilmarille, joku sanoi yhdestä pöydästä, yritin muistella kuka se voisi olla, en muistanut, otin toisesta pöydästä vapaan tuolin, vedin sen pöydän päähän ja istuin.
#
- Etkö sinä Ilmari minua enää muista? tutunnäköinen kysyi. - En minä muista. Sano sinä. - Seppälän Erkki, se sanoi. - En minä muista sittenkään.
#
- No siinä mulla kyllä on yksi saatanan harvapää, jos toisesta korvasta puhaltais tupakansavua niin se tulis toisesta korvasta ulos. Armeijassa oltiin yhtä aikaa, sinä olit Sinkkosen joukkueessa ja minä Luotosen.
#
Joko nyt muistat vai pitääkö hakea komppanian alokaskuva eteen? se kysyi. - Kyllä minä nyt muistan, minä sanoin.
#
Seppälä oli ollut alokkaana jonkin aikaa, mutta vapautettu sitten kokonaan palveluksesta kuukauden kuluttua; lähtiessään se oli kertonut syyksi sen, että sillä oli niin korkea jalkapöytä, etteivät armeijan saappaat niihin sopineet ja yhden miehen takia ei kannattanut uutta saapaslestiä ruveta tekemään.
#
- Tämä on Aution Ilmari, mun armeijakaveri. Vierekkäisissä tuvissa maattiin alokasaikana, se Ihantalassa, minä Kuuterselässä. Tuvat oli nimitetty Suomen armeijan kunniakkaiden taistelupaikkojen mukaan, semmosten jotka on merkitty viralliseen taistelupaikkaluetteloon ja joista saa vaikka merkinnän sotilaspassiin, Seppälä kertoi.
#
Seppälän lisäksi pöydässä istui kaksi naista ja yksi mies.
#
Rupesin viittomaan tarjoilijaa, sain vaalean lihavan naisen liikkeelle tiskin päästä kassakoneen vierestä ja tein sille tilauksen.
#
- Tuokaa nyt vaikka kaksi pulloa Lapin Kultaa kaikille, Seppälä sanoi. - Ei mulle ainakaan, toinen nainen sanoi. - Kyllä, kaikille. Tottakai, Seppälä sanoi.
#
- Tuleeko vai ei tule? tarjoilija kysyi. - Tulee tulee. Varmasti tulee, Seppälä vakuutti. - Kymmenen pulloa? - Niin, niin. Paperillako tässä kapakassa tilaus on tehtävä ja nimikirjoituksella vahvistettuna, Seppälä sanoi.
#
Tarjoilija lähti menemään tiskille ja kassalle päin lihavana ja peräpäätään heilutellen.
#
Pian se toi oluet suurella puutarjottimella, väänteli pullojen kruunukorkit pöydässä auki ja rahasti heti. Seppälä maksoi ja vaati pulloista kunnollisen kuitin.
#
Tarjoilija kävi kirjoittamassa sitä tiskillä ja toi sitten kuitin ja kolikot. Kolikot Seppälä työnsi sen hameen sivutaskuun, pani kätensä kokonaan taskuun ja silitteli taskun sisäpuolella ja katseli naista silmiin.
#
Tarjoilija tyrkki sen kättä pois, ei nauranut, lähti takaisin tiskille tilauksia kyttäämään.
#
- Liisa meinasi pilata koko hyvän tilauksen, alkaa nyt naukua, ettei hänelle. Sinä et ole niin fiksu kun kaverisi, Seppälä sanoi. - En olekaan, toinen nainen sanoi.
#
- Kyllä kaljat aina juotua tulee. Mitä ei tule, ne otetaan tietysti mukaan, Seppälä sanoi. - Avatut pullot?
#
- Kyllä ne taskussa menee, jos on taitoa. - Sulla on? toinen nainen sanoi.
#
Kaadoin olutta pitkään lasiin reunaa pitkin valutellen, nyt loppuillasta olut oli lämmintä, mutta maistui pehmeältä ja hyvältä.
#
Katselin Seppälää ja muistelin sen armeijan aikaa ja naisia ja toista miestä pöydässä.
#
- Minun nimi on Pihlaja, Seppo, toinen mies sanoi ja nosti laiskasti kättä kyynärpäästä ylöspäin. - Mitä sinä Ilmari nykyään puuhaat? Seppälä kysyi. - Olen yhdessä painossa työssä. - Onko hyvä homma? Meinaan, tuleeko rahaa? - Kotitarpeiksi.
#
Se kyseli, olinko naimisissa ja kun kerroin, etten, se varoitteli naisia minusta, väitti minun aina eläneen naisten kustannuksella ja tekevän sitä varmasti nytkin ja kapakassa vain kalastelemassa uusia uhreja, joilta voisi huijata turhat pankkitilit tyhjiksi.
#
- Auervaara ja kreivi Lindgreeni samassa persoonassa, se vakuutti. - Älkää uskoko, minä sanoin. - Ei varmasti. Se on koko illan itse istunut tässä valehtelemassa, toinen nainen sanoi. - Kuuluu ammattiin. Sitä kun on noissa kauppahommissa, niin oppii semoseksi puhemyllyksi, ettei illallakaan saa lopetetuksi. Joskus tekisi mieli puhua ihan järkeviä, mutta se menee kyllä ohi, Seppälä sanoi.
#
- Mitä sinä töiksesi teet? kysyin. - Mä olen edustaja, Seppälä sanoi. - Vai niin.
#
- Mutta tämä Pihlaja tässä, se on oikea taidemaalari. Sillä on ollut oma näyttelykin, Seppälä sanoi. - Lankkuaidan maalari se on, toinen nainen sanoi. - Osaan minä lankkuaitojakin maalata, Pihlaja sanoi.
#
Valomerkki tuli ja meni ja kapakassa väki rupesi vähenemään ja meteli. Sain ensimmäisen pulloni tyhjäksi ja aloitin toista.
#
Pihlaja halusi tanssia, raahasi toista naista pystyyn pöytien väliin ja väänteli sitä siinä kapeassa tilassa Seppälän laulun tahdissa, mutta portieri tuli heti kieltämään.
#
- Pannaan pullot taskuun ja häivytään, Seppälä sanoi.
#
- Me lähdetään kotiin. Tai minä ainakin, toinen nainen sanoi. - Kaikki me kotiin lähdetään. Nimittäin sinun kotiin, Seppälä sanoi. - Ette varmasti sinne tule, nainen sanoi.
#
- No jonnekin tästä vielä mennäänkin. Ottakaa nyt joku muukin näitä pulloja taskuunne. Pane Ilmari siitä pullo povitaskuun tai kaksi, Seppälä sanoi. - En minä mihinkään ole lähdössä kun kämpille nukkumaan, minä sanoin.
#
- Totta kai sinä mukaan tulet kun pitkästä aikaa nähtiin, vanhat armeijakaverit, Ihantalan ja Kuuterselän sankarit. - Minulla on työpäivä huomenna, minä sanoin. - Kenellä ei olisi, se sanoi. - Ei sulla ainakaan mutta meillä on ja me lähdetään nyt, toinen nainen sanoi.
#
- Me tullaan ja, Seppälä sanoi. - Ei meidän kanssa. - Onko noin? - On ja pysyy, toinen nainen sanoi.
#
- Älä nyt viitsi valehdella mulle, vanhalle miehelle. En minä voi tuollaista puhetta uskoa. Otetaan auto ja mennään vaikka teille. Eikö, Seppo? Seppälä sanoi. - Mennään vaan, senkun, Pihlaja sanoi.
#
- Sillä on tytöt niin hieno ateljeekin kun Picassolla, tauluja riippuu seinillä, omia ja varastettuja ja sellaisia, mitä sen on kavereiltaan saanut. Kyllä teidän se pitää nähdä. Ehdottomasti.
#
Voi olla niinkin, ettei toista kertaa tule tilaisuutta nähdä oikean taiteilijan ateljeeta, Seppälä selitti, kun naiset nousivat ja yrittivät lähteä.
#
Seppälä roikkui toisen hihassa, tukki toisella kädellä kaljapulloa povitaskuun ja esteli toisella naisten lähtemistä.
#
- Ei ole ateljeista väliä, toinen nainen sanoi. - Päästäpä meidät lähteen, hyvällä kuule, se nainen sanoi, jonka hihassa Seppälä roikkui. Kun Seppälä ei laskenut sitä irti, se riuhtaisi tosissaan, Seppälä hamuili vielä sen perään molemmin käsin, suuttui sitten ja istui.
#
- On siinä ämmät, koko illan kittaa niin fiinisti meidän laskuun valkoviiniä niinkun paremmatkin ja sitten häivytään noin vain. Tappiota tästä mulle tulee, ajatelkaa sitä, Seppälä huusi kovalla äänellä. - Itsehän tyrkytit, tommosta kamalaa litkua, toinen nainen sanoi. - Ja kaljaa päälle, toinen sanoi. - Mikään edustaja ole kun virasta erotettu konduktööri. - Se on kuule vale, Seppälä intti. - Hei ja koita pärjätä, konnari evp, toinen naisista sanoi. Ne menivät nyt narikalle ja portieri auttoi siellä niille takkeja päälle, ovelta ne heittivät lentosuukon pöytään päin.
#
- Juostaan vielä perään, Seppälä ehdotti. - Ole hyvä vaan, Pihlaja sanoi.
#
- Enhän minä yksin niiden kanssa lähde. - Tuommonen riski konduktööri, Pihlaja sanoi. - Mistähän ne senkin keksi? Seppälä mietti. Portsari tuli jo hätistelemään ulos.
#
Ovella se auttoi takkeja päälle ja rahasteli tosissa silmin, ei ollut pulloja huomaavinaan.
#
Ulkona satoi vielä vettä, Seppälä rupesi ensimmäiseen porrassyvennykseen kuselle, me menimme Pihlajan kanssa rinnakkain katua asemalle päin.
#
- Mennään meille, minulla on kaljaa kotona, Pihlaja sanoi. - Sopii se mulle, minä sanoin.
#
- Odottakaa nyt kaveria, Seppälä huuteli takaa. Se tuli puolijuoksua pikkutakin kaulukset ylös käännettynä, ruskea sulallinen huopahattu päässä ja veti juostessaan housun vetoketjua kiinni.
#
- Minne te menette? se kyseli. - Meille oluelle, Pihlaja sanoi.
#
- Mennään mun hotellin kautta, otetaan pari votkapulloa mukaan, Seppälä sanoi.
#
Se lähti kävelemään edellä niinkuin kilpakävelijä kädet koukussa ylhäällä ja lantioitaan vemputellen.
#
Menimme perässä, se katseli taakseen ja jäi odottamaan. Kaupunki oli jo hiljainen, ikkunat pimeinä ja kauppojen suurissa mainoslaseissa kirkkaat valot.
#
Poliisien tumma Saab tuli asemalta päin hitaasti ajaen, ohimennessään vieressä istuva poliisi kääntyi katsomaan taakseen, Seppälä vilkutti ensin ja löi sitten fasistitervehdyksen, kopisteli kantapäitään yhteen ja huusi: - Heil Hitler, heil Hitler ja poliisiauto kääntyi risteyksessä ja tuli takaisin, Seppälä lopetti temppuilunsa ja tuli kävelemään meidän rinnalle, poliisiauto ajoi vastaan ja ohi, sisällä poliisit katselivat laiskan näköisinä päin.
#
Takana risteyksessä ne kääntyivät taas ja ajoivat nyt kovalla vauhdilla ohi keskustaan. - Veronmaksajien rahoja poltellaan edestakasin ajelemalla. Hymyssä oli kerran juttu, miten poliisit kuskaili naisia valtion autolla ja virka-aikana, Seppälä sanoi.
#
- Yritä olla kunnolla tai ne kuskailee kohta sinuakin, Pihlaja sanoi.
#
Kävelimme uusien talojen ohi ja kauppojen ohi vanhojen matalien puutalojen sekaan, vettä tuli mutta vähän, tuuli heilutteli lamppuja vaijereissa katujen yläpuolella ja sinivalkoisia, ryhmittymistä osoittavia liikennemerkkejä.
#
Sade oli läikittänyt vanhojen talojen seinät ruskeiksi ja keltaisiksi, jokaisen risteyksen jälkeen tuuli tuntui tulevan uudelta suunnalta ja pitävän uutta ääntä.
#
Matkustajakodin ovi oli kadun tasolla ja Seppälä painoi yökelloa jotakin morsenmerkkiä tapaillen. Niin se väitti.
#
Katselin viereisen kaupan näyteikkunassa miesten työvaatteita, Seppälä istui matkustajakodin märälle ikkunalaudalle, otti hatun päästä ja oikoili lieriä mieleisekseen, Pihlaja tarjoili pikkusikareita peltisestä rasiasta, jossa oli hattupäisen miehen kuva.
#
Yövahti tuli avaamaan ovea naama ja vaatteet rypyssä, laski sisään ja haki Seppälälle avainta lokerosta tiskin takaa, vanha mies kesken unien herätetty.
#
- Onko postia? Seppälä kysyi tärkeän näköisenä. - Hä? vanha mies sanoi.
#
- Me menemme nyt ylös, mutta tulemme pian takaisin. Nämä ei jää yöksi niin, ettei sitä tarvitse pelätä, Seppälä sanoi.
#
- Jos ette meteliä pidä niin muuten ei niin väliä, vanha mies sanoi. - Mitäs meteliä me nyt? Seppälä vakuutti.
#
Se meni edellä käytävää kivitalon läpi puuosaan, välillä piti nousta rappuja puoli kerrosta ja pitkän käytävän läpi siinä kerroksessa, käytävän molemmin puolin vessan ovissa oli kukon ja kanan kuvia.
#
Seppälä avasi oven avaimella ja laski edellä sisään. Haparoin valokatkaisijaa oven molemmilta puolin, löysin ja napsautin valon palamaan.
#
Huone oli suuri ja sänkyjä täynnä. Pihlaja käveli ensimmäiselle sängylle istumaan. Seppälä etsimään viinapulloja matkalaukusta ikkunavierisängystä.
#
Se heitteli matkalaukusta vaatteita sängylle ja pakkasi niitä sitten takaisin, kun oli pullot löytänyt, selitti huoneen olevan hänen ja jonkun urakkaporukan yhteinen niin, että hän käytti huonetta viikolla, kun urakkaporukka oli maastossa ja ne viikonloppuna, huoneessa näkyi urakkamiesten tavaroita nauloissa seinillä ja ovensuunaulakossa ja sänkyjen päälle laiteltuina.
#
Yhdelle seinustalle oli pinottu ruskeita aaltopahvisia laatikoita, joista pari auki ja muut leveällä ruskealla teipillä yli suljettuina, kurkin avattuihin laatikoihin; ne olivat uusia kirjoja täynnä ja otin yhden ja katselin sitä.
#
- Ne on mun töitä, Seppälä sanoi. Se istui kaksi pulloa kainalossa sängyn päällä hattu silmillä. - Tuhannen ja yhden yön tarinoita, minä luin kirjan kansilehdeltä. - Minä kuljen niitä kauppaamassa, Seppälä sanoi.
#
Pihlaja pani sängylle maata niin, että jalat roikkuivat sängynlaidan ulkopuolella irrallisen näköisinä. - Kuinka kauppa käy? minä kysyin. - Hyvin ne menee, Seppälä vakuutti. - Onko noin? - Kyllä ihmiset vaan niitä ostaa.
#
Minä soitan ovikelloa ja menen olohuoneeseen tekemään kauppoja. Ei tarvitse lähteä kirjakauppaan asti, taide tulee kotiin.
#
Ei kaikki tietysti osta, mutta monet kyllä. Siinä on kolme osaa ja ne maksaa yhteensä viisikymppiä. Siitä jää kaksikymppiä minulle.
#
Jos en saa kahtakymmentä päivässä menemään niin se on huono päivä, ja huonoja päiviä minulla on harvoin. Minä teen töitä kolmekymmentä päivää kuukaudessa tai kolmekymmentä yksi, jos päiviä riittää, paitsi helmikuussa kaksikymmentä kahdeksan.
#
Jos on laskupäätä niin siitä voit laskea vuosipalkan, Seppälä selitti. - Tuleehan siitä aika lailla, minä sanoin.
#
Seppälä kertoi, kuinka päivällä oli kaupannut kirjoja jollekin vanhalle pariskunnalle, eläkeläisille, vaari oli istunut keinutuolissa, nytkytellyt ja sanonut, että olivat mummon kanssa ajatelleet hankkia paremmin tietopuolista kirjallisuutta, eikä mitään kevyttä, tietokirjasarjan vaikka, mutta Seppälä oli todistanut, että ne olivat jo niin vanhoja ja pian kuolevia, ettei millään tietopuolisella kirjallisuudella kannattanut siinä iässä enää ruveta itseään ja mummoa kiusaamaan; ostavat mukavia kertomuksia ja lukevat niitä ne vähät vuodet, mitä enää on jäljellä."
#
Onhan se niinkin kun sitä oikein ajattelemaan alkaa ",vaari oli viimein myöntänyt ja mummo hakenut rahat piirongin ylälaatikosta,eläkkeet olivat tulleet juuri.-En minä niille puheita olisi alkanut pitääkään,jos en olisi tiennyt,että eläkkeet on tulleet ihan äsken,Seppälä sanoi.
#
Pihlaja nukkui ja kuorsasi. Seppälä yritti herättää sitä ensin tiristelemällä votkapullon korkkia auki sen korvanjuuressa, siihen se ei herännyt ja Seppälä ravisti sitä hartioista ja päästä.
#
Pihlaja nousi pöllähtäneen näköisenä istumaan, haroi tukkaansa, päällystakki päällä, Seppälä tarjosi sille votkapullosta heti ryyppyä.
#
Se ei huolinut ja Seppälä joi itse pitkät huikat ja antoi pullon sitten minulle. Panin pullon korkin kiinni ja pullon pöydälle.
#
- Konduktöörin minä muistan, mutta kukas sinä olet, Pihlaja kysyi minulta. - No se Ilmari, minä sanoin. - Niinpä tietysti.
#
Koko junan henkilökuntako teitä täällä nukkuu? Pihlaja kysyi sänkyjä katsellen. - Ei kun tämä on yhdellä urakkaporukalla viikonloput ja viikot minulla.
#
Enkä minä ole konduktööri kun edustaja. Edustaja. Ymmärrätkö? Seppälä sanoi. - Onko se? Pihlaja kysyi. - Kai se on. Ainakin sillä on noita kirjoja laatikot täynnä, minä sanoin ja näytin laatikoita.
#
Pihlaja nousi ylös ja käveli laatikoita katsomaan, otti kirjan ja selaili sitä läpi, katseli kuvia ja luki pätkän ääneen.
#
- Jos se on kirjailija. Minä tunsin kerran Helsingissä yhden, joka oli saanut ostaa kustantajaltaan kirjojensa loppuerät, semmoset, jotka ei olleet menneet alennusmyynneissäkään. Neljä kirjaa, kuusituhatta kappaletta. Kustantaja oli kirjoittanut sille: ostatteko itse vai annammeko jätepaperikeräykseen? Hinta on sama, kymmenen penniä kilo. Se oli ostanut, niitä oli sillä komerot täynnä, Pihlaja kertoi.
#
- Ne on Tuhannen ja yhden yön tarinoita, minä sanoin. - Ei ole Seppälän poika niitä kyllä itse kirjoittanut, Pihlaja sanoi. - Norjassa suomeksi painettu kuvitettu laitos.
#
Sama paino on painanut ne kaikilla Euroopan sivistyskielillä ja sitten vielä suomeksi, Seppälä sanoi.
#
Pihlaja heitti kirjan sängylle ja käveli kurkkimaan ikkunaverhojen välistä ulos. Pian se tuli takaisin, tukka silmillä, laiha, penkoi urakkamiesten tavaroita sänkyjen päällä ja komerossa.
#
- Mitäs urakkamiehiä nämä on? - Metsäojittajia, Seppälä sanoi. - Jaa.
#
Ruvettiin puhumaan lähdöstä. Seppälä tunki votkapulloa povitaskuun, ei saanut sopimaan ja veti sieltä sitten puolillaan olevan olutpullon ja pani sen pöydälle, katseli takin vuoria ja kauluspaidan rintamusta, pyyhki niitä nenäliinalla kuivaksi ja pyyheliinalla, jonka se haki oven suusta lavuaarin vierestä naulasta.
#
- Koko paita kaljassa, se noitui, kiskoi paidanhelmaa housunkauluksen alta ja yritti haistella paidanetumusta. - Kaljaa se on. Ja minä kun koko tulomatkan luulin, että tuulee kaljatehtaalta päin, kun haisi niin kaljalta. Minä ajattelin, että sade kastelee.
#
Yhden kaljatehtaan ne pani nurin levittämällä sellaista huhua, että kaljatehtaan saksalainen panimomestari muka oli hukkunut käyttöaltaaseen ja maannut siellä kaksi viikkoa ennenkuin löydettiin. Arvatkaa, halusiko kukaan juoda sen tehtaan kaljaa, arvatkaa huviksenne. Ei halunnut on oikea vastaus.
#
Mutta paita pitää vaihtaa, Seppälä selitti. Se kiskoi paidan ja pikkutakin yhtä aikaa päältä ja lyhythihaisen suurireikäisen verkkopaidan erikseen.
#
Korkealle sen käsivarteen oli tatuoitu punaisella ja sinisellä sydän ja sydämen läpi menevä nuoli ja niiden ympärille seppelköynnös niin kuin vanhassa rahassa.
#
Sitä rupesi väsyttämään niin, että se joutui panemaan pitkäkseen.
#
- Huomenna tavataan ja silloin teidän täytyy ostaa kolme osaa Tuhannen ja yhden yön tarinoita kummankin, se sanoi. - Hyvää yötä, minä sanoin. - Se on sitten sovittu, se sanoi. - Varmasti. Ehdottomasti, minä sanoin.
#
- Pankaa nyt kumminkin puita takkaan, Seppälä sanoi.
#
Menin ulos edellä ja pidin ovea auki Pihlajalle. Se otti votkapullosta ryypyn ja tunki pullon taskuunsa.
#
Uudella puolella yövahti nukkui sohvalla vaatteet päällä. Sohva oli sille lyhyt molemmista päitä ja se ei herännyt vaikka aukoilimme ovea ja suljimme.
#
Kadulla katselin kelloa, se oli puoli kaksi. - Eiköhän tässä ole maatamenon aika, sanoin.
#
- Kävellään asemalle ja otetaan yhteinen taksi, Pihlaja sanoi. Sovimme niin ja kävelimme vanhojen kivitalojen ja matalien puutalojen ohi asemalle päin.
#
Sillä kadulla oli paljon pieniä liikkeitä ja ravintola kadun päässä. Se oli nyt pimeänä, asemalla oli valoja ja takseja jonossa, kuskit aseman kopissa. Saimme sieltä yhden ajoon, se availi meille ovet, Pihlaja antoi sille osoitteensa, se oli toisella puolella kaupunkia mitä minä asuin ja se harmitti minua.
#
- Onko sulla rahaa? Pihlaja kysyi. - On kai. - Toivottavasti sitä on jommalla kummalla, kuski sanoi.
#
- Älä kuule sinä siitä murehdi, Pihlaja sanoi. - On se minunkin murhe jonkin verran, kuski sanoi. - Eiköhän sitä löydy, minä sanoin.
#
- Täältä pesee, Pihlaja sanoi ja näytti minua etusormella rinnan korkeudelle, kaivoi votkapullon esille ja näytti sitä kuljettajalle etupenkin selkänojan yli kurkotellen.
#
- Pahastutko jos me otetaan pienet, se kysyi kuljettajalta. - Ottakaa pois jos ette penkille kaada tai oksenna autoon, kuski sanoi. - Mekö oksennettaisiin autoon? Pihlaja ihmetteli. - No en minä ainakaan, kuski sanoi. - Onko varmaa? Pihlaja kysyi.
#
- Älkääkä sammuko autoon. Minä en viitsi ruveta raahaamaan teitä ulos. Minä ajan suoraan poliisiasemalle, kuski sanoi.
#
- Pitipä sattua rääväsuinen mies kuljettajaksi, Pihlaja sanoi. Se otti pullosta pienet ja antoi pullon sitten minulle.
#
Maistoin ja nieleskelin; kuiva lämmin votka yritti tulla väkisin takaisin ja sain painella sitä alas, kuski seurasi kaikkea takapeilistä, sain nieleskeltyä suuni tyhjäksi ja vatsani rauhoittumaan ja annoin pullon Pihlajalle. - Pysyihän se siellä, kuski sanoi. - Läheltä piti, ettei, minä sanoin.
#
Kuski ajoi joen yli ja omakotialueelle radan taakse. Pihlaja neuvoi tietä joka risteyksessä, vaikka kuski väitti ajaneensa kymmenen vuotta taksia ja tuntevansa paikat.
#
Pihlaja joi vielä pullosta ja tukki sen sitten takataskuunsa korkkipuoli alaspäin.
#
Tultiin puisen kaksikerroksisen omakotitalon eteen, jonka ympärillä orapihlaja-aita oli päässyt kasvamaan pitkän ja hoitamattoman näköiseksi.
#
Talosta lohkeili maali pitkinä suikaleina, jotka heiluivat tuulessa ja pitivät ääntä; pihanurmikko oli lakastunutta heinää ja rikkaruohoja.
#
- Tule sisään vielä, jutellaan, Pihlaja pyysi. - Saatan minä tullakin, minä sanoin. - Lämmitetään sauna. Tule kuski sinäkin. - Minulla on työaika, kuski sanoi. - Ei tähän aikaan kukaan taksia tarvitse, Pihlaja sanoi. - Tarvitsittehan tekin, kuski sanoi.
#
Se pyysi kahdeksaa markkaa ja annoin sille kympin, se raharengistä kaksi markkaa takaisin.
#
Menimme autosta ulos ja ja portista sisään ja käytävää pihan yli sementtiportaille. Oven yläpuolella pihalampussa paloi valo ja lampun valossa taempana pihalla näin marjapensaita ja ulkorakennuksen omenapuiden takana.
#
Pihlaja aukoi ovia avaimella ja opasti sisään kylmän lasiverannan läpi lämpimään eteiseen ja suoraan isoon huoneeseen.
#
Se sytytti sinne valoja pikkulamppuihin ympäri huonetta, haki jostakin pari lasia, minä istuin sillä aikaa kovalle tuolille oven viereen, nousin sitten ja riisuin päällystakin tuolin karmille, Pihlaja kokosi lasit ja pullon pöydälle keskelle huonetta nojatuolien ja sohvan väliin.
#
- Siitä vaan, itsepalvelu. Vai maistuisiko mieluummin olut? se kysyi. - Saattaisi kyllä maistua, minä sanoin.
#
Katselin tauluja seinillä, kävelin ympäri huonetta. Yksi keskeneräinen oli maalaustelineellä ikkunan vieressä, siinä oli vanha mies edestä; ikkunalaudalla ja kirjahyllyn päällä ja sohvakaluston pöydällä telineen vieressä oli täysiä ja puolikkaita ja tyhjiä värituubeja.
#
Pihlaja toi olutta: romautti korin lattialle pöydän viereen. Se tuli näyttämään valokuvaa siitä vanhasta miehestä, jonka keskeneräinen kuva oli telineessä ja toista kuvaa, jossa mies seisoi jossakin takana, nuorena, ison perheen kanssa, edessä pikkulapsia, keskellä isä ja äiti, takana vanhemmat lapset rivissä.
#
- Nämä kaksi kuvaa sukulaisilla on olemassa ja niistä minun nyt pitäisi maalata vaarista taulu. Yksi akka täällä hyppää vielä joka päivä neuvomassa, Pihlaja sanoi. - Kuka se on? - Yksi vanha äijä, joka on aikoja sitten jo kuollut. Lapset ja lapsenlapset nyt haluaa, että siitä maalataan taulu muistoksi. Minä täällä istun ja katselen näitä kahta kuvaa suurennuslasilla ja ilman kaiket päivät. Äijää minä en ole tavannut ikipäivinä.
#
Sitten minulla on siitä yksi lehtileike, mutta se on mennyt ihan keltaiseksi ja suurennuslasilla siitä ei näe kun rasteripisteet. Kun katsoo kuvaa suurennuslasilla ja näkee rasteripisteet, siitä menee heti maku pois.
#
Minä ajattelin ensin, että maalaan taulun tosta noin vaan pois, haastattelen vähän sukulaisia minkälainen mies se oli ja vedän siitä sitten ja vetoan sen luonteeseen, jos joku rupeaa väittämään, ettei taulu ole näköinen.
#
Sekään ei sitten onnistunut kun se akka rupesi täällä hyppäämään yhtenään, maalaisi itse kun mikään muu ei kelpaa. Milloin on mitäkin, nenä iso tai korva pieni tai silmissä vääränlainen ilme, Pihlaja kertoi, otti korista olutpullon, kiersi pitkin huonetta, penkoili jotakin lehtien alta ja kirjojen päältä kirjahyllystä.
#
- Jos olisi toisellaiset hampaat niin avaisin hampailla, se sanoi, meni toiseen huoneeseen, kuului siellä availevan kaappeja ja kolistelevan ja tuli pian korkinavaaja kädessä takaisin, heilutti avainta kädessään. - Tämän minä olen Pariisista ostanut. Siinä on korkkiruuvi ja kaljapullon avaaja yhdessä.
#
Sen verran pitää taiteilijan olla Pariisissa kiinni, että edes pullonavaaja on sieltä ostettu. Siinä lukee kyllä Made in England, mutta ei sen väliä. Minä olen sen itse Montparnasselta ostanut, se sanoi.
#
- En minä mikään Särestöniemi ole mutta ei se mitään. Sen kunniaksi, Pihlaja sanoi sitten. Se kaatoi votkapullosta puoli lasia ja nosti sitä ja joi.
#
Avasin kaljapullon korkinavaajalla ja kaadoin lasiini olutta. - Ei me kai saunaa kuitenkaan jakseta enää lämmittää, Pihlaja epäili. - Miten vain, minä sanoin. - Joku toinen kerta sitten, se sanoi.
#
Se rupesi laittamaan takkaan tulta, asetteli koivupuita pystyyn takan perälle, repi puista tuohta, ja kulki pitkin huonetta tulitikkuja etsimässä, kertoili maalanneensa vaarin muotokuvaa kohta kolme kuukautta ja sen naisen, jota se sanoi akaksi, omaisen, hypänneen harva se päivä haukkumassa maalausta ja kaupunkilaisia, sukulaisiaan, opettajatovereitaan oppikoulusta ja oppilaita.
#
Jos telineellä oli ollut jokin muu taulu sen yhtäkkiä tullessa sisään, se oli heti luvannut tipauttaa palkkiota. Pihlaja arveli sen voivan vielä niin tehdäkin, naisen olevan niin hullun.
#
Yhtenä päivänä Pihlaja ei ollut mennyt avaamaan, vaikka ovikello oli soinut pitkään iltapäivällä siihen aikaan kun koulut tavallisesti loppuivat, istunut sohvalla ja poltellut piippua ja odotellut, kuinka kauan nainen jaksaisi ovikelloa rimputella, toivonut naisen luulevan, ettei ketään olisi kotona ja häipyvän.
#
Pihlaja oli ajatellut olevansa jossakin aivan muualla, jossakin ulkomaalaisessa kaupungissa jossa kirkonkellot soivat kirkkaalla ja pienellä äänellä niinkuin tiu' ut.
#
Viimein oli tullut hiljaista ja Pihlaja oli kuvitellut, kuinka nainen ottaisi juuri pyöräänsä ja työntäisi sitä pihan yli ja kadulle ja veivaisi sitten kaupunkiin päin vanhalla naistenpyörällä, huivi päässä leuan alta solmittuna ja sadetakin helmat lepattaen ja kun se oli katsonut ikkunaan, naisen naama oli ollut siinä.
#
Se oli taluttanut pyörän nurmikolle talon taakse seinää vasten ja ylettyi katsomaan ikkunasta satulalla seisten." Mikset avannut, vaikka minä soitin ovikelloa ",se oli kysellyt vihaisena,kun Pihlaja oli avannut oven.
#
Pihlaja oli väittänyt nukkuneensa." Istuallaan sohvalla ",se oli sanonut.Pihlaja oli pysynyt siinä väittämässään."Piippu suussa", nainen oli sanonut. Pihlaja oli väittänyt, ettei herää kunnolla, ellei ensimmäiseksi herätessään saa vedettyä paria kunnon henkisavua.
#
" Tommonen laiha ja sairaan näkönen mies, varma keuhkosyöpätapaus ja ensimmäisenä pitää vaan olla tupakka suussa kun herää. Urheilisit ennen ",nainen oli sanonut,Pihlaja myönnellyt sen olevan siinäkin oikeassa ja asia saatu sovituksi.
#
Pihlaja löysi tulitikut pikkutakkinsa sivutaskusta, takin se oli heittänyt tuolinkarmille niin, että taskuista oli tippunut lompakko, sinikantinen almanakka, silmälasikotelo.
#
Se raapi tikkuja takan edessä, sai jonkin tuohenkäppyrän sen verran syttymään, että savua tuli muurin otsan alta huoneeseen, loikki takan sivuun vetämään peltiä auki ja takaisin takan eteen tulta parantamaan.
#
- Kerran minä anoin valtion taiteilija-apurahaa, mutta en saanut, Pihlaja sanoi. - Millä sinä elät? Mitä tommosista saa, rahaa meinaan? kysyin.
#
- Tuolla yläkerrassa makaa mun jatkuva apuraha. Se minua elättää ja tämä on sen talo. Minun isä, etkö sinä sitä tunne? - Sekö on se professori? - Se. - On se meillä jotakin painattanut. Eipä ole tullut luetuksi, sanoin.
#
- Se on minun toimeentulo. Muuta mahdollisuutta näissä hommissa ei oikein ole kun syntyä rikkaaseen sukuun tai naida rikas akka, Pihlaja sanoi.
#
Se sai takan syttymään, istui lattialle takan eteen, pani äkkiä selälleen maata, teki siinä uintiliikkeitä ja venytteli itseään, nousi ylös ja tuli tuolille pöydän viereen istumaan.
#
Join olutta lasista ja votkaa pullosta. Votkakin tuntui nyt pysyvän paremmin sisällä. Pihlaja nukahti tuoliin ja mutisi unissaan jotakin sekavaa, en saanut selvää.
#
Kello oli neljä. Katselin toisiin huoneisiin ja ikkunasta ulos. Otin kengät jalasta ja panin sohvaan maata, viinaa oli vatsassa sen verran, ettei uni tullut.
#
Mieleen tuli kummallisia, vanhoja asioita, joita en enää luullut muistavanikaan ja niin elävinä kuin olisin niitä aina ajatellut; työstä jotakin pikkuasioita, kotoa.
#
Kun nousin ylös, Pihlaja heräsi mutta nukahti heti uudelleen hankalan näköiseen asentoon puoliksi tuolin ulkopuolella roikkuen, join pullon olutta, ravistelin Pihlajaa, mutta en saanut sitä heräämään ja talutin sen viereiseen huoneeseen, jossa oli sänky. Otin sen sängystä huovan ja tulin takaisin sohvalle ja vedin huovan päälleni.
#
Heräsin ja katselin kelloa, se tulisi kohta kymmenen. Makasin sohvalla ja tutkin huonetta minkä päätä kääntämättä näin, tauluja seinillä ja telineellä, ikkunoista tulevaa auringonvaloa, joka valaisi pöydällä olevia pulloja ja laseja päältä ja sisältä.
#
Muistelin eilistä iltaa, nousin istumaan, päässä ja suussa tuntui raskaalta ja pahalta. Teki mieli savuketta eikä kuitenkaan tehnyt, lähdin kävelemään toisiin huoneisiin, tulin keittiöön, ryyppäsin vettä suoraan kraanasta, kurlasin ja harjasin hampaita etusormella, katselin ikkunasta ulos pitkin pihaa ja ulkorakennusta, sen punaista tervapahvikattoa.
#
Kun yläkerrasta rupesi kuulumaan askeleita, menin takaisin isoon huoneeseen. Kurkin ovesta toisen huoneen puolelle.
#
Taiteilija oli jossakin välissä saanut riisuttua itsensä alusvaatteisilleen ja makasi nyt sykkyrässä pitkäpulttuisissa alushousuissa ja aluspaidassa, ilman peittoja kylmissään, kyljellään kerässä.
#
Yläkerrasta tuli joku alas portaita, eteisessä avattiin ovi ja vanhempi Pihlaja tuli siihen huoneeseen missä olin, pieni vanha mies aamutakissa ja tohveleissa, musta kudottu villamyssy päässä.
#
- Täällä vaan maataan, se sanoi. - Meni vähän myöhään, minä sanoin.
#
- Onhan me tavattu, sinähän olet sieltä painosta, oliko se Autio, se sanoi. - Niin olen. - Seppo se ei saa oltua ryyppäämättä vaikka kuinka töitä pitäisi tehdä.
#
Ottaa sellaisen työn jota ei ikinä saa valmiiksi ja sekaantuu sitten sellaiseen vanhaanpiikaan joka siinä on yhtenä teettäjänä, tietäähän sen mitä siitä tulee. Ei mitään.
#
Nainen juoksee täällä kaiken päivää ja kärttää sitä naimisiin, maisteri, lupaa elättää ja vaikka mitä, vanha Pihlaja sanoi.
#
- Älä usko mitä se valehtelee, poika sanoi sängystä.
#
Menimme ovelle sitä katsomaan, se nousi istumaan mutta laski heti päänsä takaisin tyynylle valitellen ja päätä kaksin käsin kannatellen. - Tuokaa joutuin kaljaa, se valitti.
#
Hain toisesta huoneesta pullon, avasin valmiiksi ja annoin Pihlajalle.
#
Se joi makuultaan ja kurlutti kaljaa kurkussaan ja nieleskeli ja jäi selällään maaten odottamaan kaljan vaikutusta.
#
- Ja jos se akka tänään tulee niin sitähän ei saa sisälle päästää, se sanoi. - Jaa se sun morsian, isä sanoi. - Ei se mikään morsian ole.
#
- Se jo yhtenä päivänä kertoi minulle, että te menette kai pian naimisiin.
#
" Professorista saattaa tulla pian vaikka isoisä. Miltä se tuntuisi ",se selitti minulle tuossa portailla,professori kertoi.-Se on hullu,poika sanoi.
#
Se nousi ylös ja haki vaatteita sängyn päästä tuolin karmilta ja lattialta tuolin vierestä ja komerosta puhtaita alusvaatteita ja sukkia, meni vaatteiden kanssa eteiseen ja kuului jossain siellä lorisuttelevan vettä kraanasta ja peseskelevän.
#
- Eikö sinulla töitä ole ollenkaan? professori kysyi minulta. - Minä olen iltavuorossa.
#
- Minullakin on taas yksi työ siellä painettavana, kuinkas se jakselee? - En minä vielä ole nähnyt sitä meillä painon puolella, minä sanoin.
#
Poika tuli vaatteet päällä ja tyhjensi olutpullon pöydältä, meni eteisen läpi keittiön puolelle ja kolisteli siellä kahvia kiehumaan ja astioita pöytään, isä opasti minua edellään keittiöön, poika laitteli pöytään leipää ja voita ja juustoa valmiiksi viipaloidussa muovipakkauksessa.
#
- Minä taidan ruveta lähtemään, sanoin. - Tässä on kahvit kohta valmiina, poika sanoi. - Minä käyn vaikka baarissa mennessä, sanoin.
#
Ne estelivät ja panivat pöytään istumaan. Ruvettiin juomaan, kun poika oli saanut kahvit suodatettua.
#
Se tuskaili naismaisteria ja taulua, joka ei tuntunut koskaan valmistuvan, isä kertoili meidän painon vanhasta omistajasta, joka oli käynyt kotona asiakkaiden luona töistä puhumassa ja suunnittelemassa niitä ja tuomassa aina ensimmäiset kappaleet kotiin, kun ne koneista oli saatu, henkilökohtaisesti, silloin kun paino vielä oli ollut pieni ja töitä vähän. Syötyäni lähdin.
#
Hain päällystakin eteisen naulasta ja kättelin vanhan Pihlajan keittiön ovella.
#
Poika joi kahvia ja söi voileipää ja poltti piippua keittiön pöydän päässä, kaikkea yhtäaikaa ja huitaisi kädellä näkemiin.
#
Ulkona aurinko paistoi kylmän näköistä vaaleaa loppusyksyn valoa, idästä oli nousemassa musta pilvenreuna.
#
Pääsin bussilla keskikaupungille ja sieltä pankkiin kävellen. Odottelin sivummalla niin, että Annikin luukulla ei ollut asiakkaita ja menin sitten juttelemaan, sen esimies ei pitänyt siitä, että siellä työaikana käytiin turhaan häiritsemässä.
#
- Minä menen vielä kämpille ja otan pienet torkut ennen töihin menoa. Lähdetään aamulla niinkuin sovittiin, sanoin.
#
- Olet sä ollut jossakin? se kysyi. - Yhden armeijakaverin ja sen kaverin kanssa otettiin vähän olutta.
#
- Tulet sä aamulla meidän kautta? Totta kai. Miksen tulisi?
#
- Mattikin on meillä vielä. - Mitä se minusta sanoi? - Mitä se.
#
- Onko se siellä vielä huomenna? - On se koko pyhän, mutta se on koko ajan liikkeellä tuttuja tapaamassa.
#
Asiakkaita rupesi kerääntymään jonoon taakse ja lupasin vielä tulla aamulla Annikkia hakemaan ja menin ulos pankkisalin läpi pylväiden välistä ja pyöröovesta.
#
Kämpällä pöydällä oli lappu: Työstä soitettu pari kertaa. Pitäisi mennä jo yhdeksi. Katselin kelloa, se oli jo kaksitoista.
#
Riisuuduin alasti ja puin puhtaat alusvaatteet päälle ja päällysvaatteet niiden päälle, kävelin alakerran kylpyhuoneeseen, riisuin vaatteet oven suuhun naulaan, suihkusta tuli vain kylmää vettä mutta se ei nyt tuntunut pahalta, kuivasin, pukeuduin ja menin ylös.
#
Panin sängylle maata, palelin ja nousin vääntämään patteria ikkunan alla suuremmalle, katselin ikkunasta ulos, näin vastapäisen omakotitalon seinän, autotallin, jossa volkari edessä, naapuri keittiön ikkunassa syömässä ja sen vaimo tarjoilemassa pöytään, talot niin lähekkäin, että näin mitä ne söivät; kalasoppaa.
#
Jossakin haukkui koira lyhyesti ja kimakasti, se kuulosti pystykorvalta.
#
Vuokraemäntä tuli huoneeseen oveen koputellen, sillä oli tapana avata ovi ja koputtaa sitten, pari askelta se uskalsi tulla huoneen puolelle ja jäi siihen seisomaan, kysyi, olinko nähnyt lapun pöydällä ja kun sanoin nähneeni, se kertoi Martikaisen töistä soitelleen, kehui Martikaista hienoksi ja kohteliaaksi herraksi joka hänellekin vanhalle ämmälle oli esitellyt itsensä ja teititellyt koko ajan.
#
- Minä sanoin sinun menneen jonnekin kaupungille käymään. En minä kehdannut sille kertoa, ettet sinä taaskaan ole koko yönä ollut kotona, se selitti. - Hyvä on.
#
- Sellainen hienon tuntuinen mies se johtaja Martikainen, ei sille kaikkia asioita kehtaa sanoa ihan niinkun ne on, se sanoi.
#
Hätistelin sitä huoneesta ulos, se varmisti vielä, että olin lukenut lapusta oikein ajan, jolloin töihin oli mentävä, minä lähdin jo kohti ja vetämään ovea kiinni sen jäljessä, se takaperin ovelle ja kiireesti portaita alas, harmaat villasukat ruskeiden pumpulisukkien päällä niin, että varret repsahtelivat, saanut jo tukkansa nutturalle, villaröijy harteilla, villaröijyssä rimpsut reunoissa, aina kurkkimassa ja juoruamassa ja kehoittamassa laestadiolaisten kokouksiin armon perään hyppimään, ennenkuin viimeisen kadotuksen päivä tulisi.
#
Otin päällysvaatteet naulakosta, tuli mieleen montako kertaa ne vielä siitäkin naulakosta ottaisin ja minkälaisista naulakoista vielä elämäni aikana takkejani tulisin ottamaan ja minkälaisia takkeja ne olisi.
#
Menin portaita alas ja pihaan. Kävelin ulkorakennuksen päätyyn ja potkin auton kumeja.
#
Ne tuntuivat täysiltä ja heijailin etupään ja takapään iskunvaimentimia, kurkin etupyöriä oliko aurauskulma pysynyt, menin autoon sisään ja käynnistin.
#
Annoin auton käydä muutaman minuutin, sammutin sitten moottorin, panin sivuoven lukkoon ja lähdin kävelemään kadulle. Vuokraemäntä kurkki ikkunaverhojen välistä, heilautin sille kättä ja se hyppäsi verhojen taakse piiloon.
#
Käveleminen tuntui hyvältä kirkkaassa auringonpaisteessa.
#
Pysähdyin puistossa ja katselin idästä tulevaa tummaa pilvenreunaa. Taivaalta ei saanut mitään kiintopistettä ja kesti jonkin aikaa, ennenkuin sain tajutuksi pilven kulkusuunnan. Se oli tulossa päälle, aamupäivästä se oli noussut korkeammalle.
#
Puistossa puut olivat jo paljaina, poppelit, pohjoisten puistojen puut, lehdet viety pois ja maa ruskean harmaa, marraskuu, multa kosteaa ja pehmeää jalkojeni alla.
#
Pilven reunan edessä matkustajakone veti isosäteistä ympyrää ja muutti sisämaan puolella sen tangentille, etelään päin.
#
Tyhjän suihkulähteen keskellä istui pronssinen nainen, ei hoikka, tapin päässä. Katselin välillä kelloa ja kävelin niin, että olin yhdeksi perillä.
#
Menin Martikaisen huoneeseen pitkää käytävää, jossa ovien pielissä oli valonapit. Martikaisen huoneen ovi oli auki ja huoneessa työnjohtajia istumassa tuoleilla ja ikkunalaudoilla ja matalan pikkupöydän syrjällä.
#
Otin toisesta huoneesta tuolin ja sovitin sen oven viereen komeroiden eteen. Martikainen tuli heti yhden jälkeen ja meni kirjoituspöydän taakse istumaan.
#
Se asetteli mukanaan tuomiaan papereita pöydän kulmalle, avasi pari kirjekuorta ja luki niitä, tuhahteli jotakin ja heitti ne roskakoriin. Se alkoi kertoa mitä aamupäivän neuvotteluissa oli sovittu.
#
Selittäessä sen kädet tekivät edestakaista liikettä siihen päin ja siitä poispäin, se selitti, että palkat olivat sopimusten mukaiset ja jos jokin muu talo maassa pystyi maksamaan yli taulukkopalkkojen, meillä ei siihen olisi varaa ainakaan nyt, asia mennyt riitelemiseksi luottamusmiesten kanssa ja annettu lopuksi liittojen ratkaistavaksi.
#
Se epäili, etteivät liitot Helsingissä meidän talokohtaista riitaa pystyisi ratkaisemaan.
#
- Joka tapauksessa ensimmäinen ehto on nyt, että työvauhti joka osastolla nousee normaaliksi, se sanoi. - Mitä jos jarruttavat, latomon faktorit kyselivät. - Siitä minulle heti ilmoitus, Martikainen sanoi.
#
Siitä tuntui muidenkin kuin liittojen nyt olevan antamassa ohjeita työntekijöille, sanoi tekeillä voivan olla koko maata käsittävän korpilakkokierroksen, joka ei sitten auttaisi muuta kuin ottaa vastaan ja kärsiä, päivien nytkin joka tapauksessa menevän neuvottelemisessa ja turhanpäiväisessä suun pieksämisessä.
#
Se otti takaansa kaapin päältä tarjottimelta vichyvesipulloja ja pani niitä ja laseja kiertämään eteenpäin meille. Otin lasin ja join.
#
Lämpimänäkin vichyvesi maistui niin hyvältä, että uskalsin yrittää savuketta. Se sai mahan kuitenkin heti kääntymään ja tumppasin sen äkkiä tuhkakuppiin.
#
- Kyllä vanha johtaja ei olisi tätäkään asiaa näin pitkälle päästänyt, latomon vanha työnjohtaja sanoi. - Ei kai niin, Martikainenkin sanoi.
#
Vanha työnjohtaja kertoi, kuinka olivat kerran iltavuorossa joutuneet soittamaan vanhan johtajan paikalle, kun miehet olivat ruvenneet pelaamaan pukuhuoneessa korttia.
#
Vanha johtaja oli tullut pyjama päällä ja päällystakki pyjaman päälle vetäistynä, kumisaappaat jalassa, tempaissut pukuhuoneen oven auki ja pannut miehet seinustalle riviin seisomaan.
#
" Markka pois tuntipalkasta tai lopputili, kumman otat ",se oli kysynyt joka miehen kohdalla.Yksikään ei ottanut lopputiliä,kaikki antoivat mieluummin markan pois tuntipalkasta.Se oli siihen aikaan ollut iso raha.
#
Olin kyllä kuullut sen jutun ennenkin ja muutkin näyttivät olevan. Martikainen selosti vielä kertaalleen, mitä piti tehdä. Lähdettiin.
#
Menin ruokalaan ja otin kupin kahvia ja lasin vettä vesikannusta tiskin päästä.
#
Työntekijöillä oli kahvitauko ja niitä istui salissa kahvia juomassa; niillä tuntui olevan kovasti juttelemista.
#
Join kahvia ja mietin, mistä saisin teollisuustilaa vuokralle tai ostettua.
#
Paljon siihen ei alkuun tarvitsisi, muutaman kymmenen neliötä ja varastotilaa sen verran, että paperit ja värit saisi mukavasti mahtumaan ja valmiille tavaralle pieni varasto, kaikki kumminkin niin, ettei tavaroita tarvitsisi monta kerrosta nostella ylös ja takaisin katutasoon, riittävä ilmastointi, että laatu pysyisi hyvänä ja tasaisena.
#
Rakentamalla se paras tulisi, mutta siihen ei olisi rahoja mistään. Mitä sellainen maksaisi? Pitäisi sitäkin kai laskeskella, jos kuitenkin rakentamalla, seinät ja lattia ja katto, minkälaisia ne kaarihallit mahtaisivat olla?
#
Menin alas painoon, kun olin kahvit juonut. Toisen vuoron mestari istui kopissa työlistoja ihmetellen.
#
Koneet salissa kävivät normaalilla nopeudella, sen kuulin äänestä. Tarkistelin työlistoja pöydältä siitä, mihin toinen työnjohtaja ne laski.
#
- Ne ajaa kyllä nyt normaalisti, se sanoi. - Jotakin on näemmä saatu aikaseksikin, minä sanoin, nippu oli eilisestä sentään huvennut. - No joo, se sanoi.
#
- Jos se siitä selviäisi. - Voi se selvitä mutta voi se olla selviämättäkin. Minä vien kumminkin verkot veteen, se sanoi.
#
- Voit sinä lähteä vaikka heti. - Kyllä minä olen vuoroni loppuun. - Turha täällä on kahden miehen istua. - Olisikohan, se mietti. - Kyllä minun mielestä. - Kellokorttikin pitää leimata. - Leimaa. - Siihen tulee punainen leima. - Älä leimaa sitten.
#
- En minä taida lähteä. Pojatkin pääsee vasta neljältä yhtiöltä, niitä joutuisin kumminkin kotona odottelemaan. Ei se kannata. - Ei sitten.
#
Katselin saliin, kuinka aamuvuoron miehet lopettivat työt sitä mukaa, kun minun miehiä tuli koneille. Ne eivät pysäyttäneet vaihdon aikana.
#
Aamuvuoron työnjohtaja lähti kello kolme, luottamusmies tuli minuutin yli. Se kiersi kaikilla koneilla ja leikkaajien luona ison oven suussa ja jutteli jokaisen painajan kanssa ja apumiesten, erikseen ja pienissä ryhmissä.
#
Menin saliin ja kuulin heti, että koneita ajettiin puolilla nopeuksilla, jos silläkään. Kyselin syytä painajilta. - Kyllä sinä sen tiedät, älä kysele, ne sanoivat.
#
Menin koppiin ja soitin Martikaiselle. Se lupasi tulla heti.
#
Kävelin vielä salissa ja huomasin, että muut koneet kävivät puolella nopeudella, mutta luottamusmiehen täysillä. Mietin, mitä se merkitsi.
#
Menin koppiin takaisin ja panin tehtyjen töiden taulukon ajan tasalle ja kun Martikainen näkyi salin toisessa päässä, avasin sille kopin oven valmiiksi auki. Se tuli sisään ja istui, oli väsyneen näköinen nyt, eilinen puku päällä ja kirkkaanvihreät sukat jalassa.
#
- Se on koko talossa taas, se sanoi. - Luottamusmies ajaa meillä täysillä, minä sanoin. - Onko noin? - Siltä se näyttää.
#
Martikainen kurkki vähän aikaa painosaliin, nappasi sitten puhelimen ja soitti talon sisään, selitti, että meillä luottamusmies ajoi täysillä ja mitä se merkitsi, pani sitten puhelimen pois ja istui puhumattomana vähän aikaa. - Todetaan, se sanoi sitten.
#
En sanonut siihen mitään ja se rupesi valittamaan, kuinka taloon oli kasaantunut kaikenlaista hallintojohtajaa, henkilöasian päällikköä, talouspäällikköä ja tuotannonsuunnittelijaa, ihmisten kouluttavan kaikki kakaransa ja niille sitten on löydettävä työpaikka ja ne nyt kaikki vaatimassa, ettei missään asiassa niitä saanut ohittaa, ennen voinut soittaa suoraan toimitusjohtajalle ja kysyä siltä, voitiinko joku asia hoitaa ja se antanut siihen luvan tai kieltänyt.
#
- Yksi hallinnon rationalisoija on minua jo viikon kiusannut, Martikainen sanoi. - Sellaista se kai on, minä sanoin.
#
Martikainen nousi ja meni kopista ulos ja salin läpi. Se ei juuri vilkuillut sivuilleen mennessään ja painajat katselivat kun se meni ohi ja sitomon päästä ulos.
#
Menin saliin ja luottamusmiehen viereen seisomaan, se teki töitä minkä kerkesi ja hoputti apumiestään, kiersi konetta ja minä kiersin sen mukana.
#
- Tosissanneko te aiotte lakkoon ilman liiton lupaa? minä kysyin. - Siitä minä en tiedä mitään, se sanoi. - Näyttää siltä, että sinä tulet tämän lakkosi saamaan. - Minäkö? Minähän teen töitä minkä ennätän, niinkuin kuvasta näkyy. Jos pojat on jotakin päättäneet niin sillehän ei yksi mies mitään mahda, Sipola sanoi. - Kyllä mahtaa, minä sanoin.
#
- Minä olen sopimusten takana ja liiton päätösten. Jos nämä hurjat aikoo jotakin muuta niin siitähän minä en mitään tiedä, Sipola sanoi. - Et varmasti, minä sanoin.
#
- Yrittäisit sinäkin niille vielä puhua järkeä. Kertoisit niille meidän kaikkien yhteisistä eduista niiden ja talon. Mitä ne sellaiset porukan päätökset on olevinaan. Käy nostelemassa koneiden nopeuksia, jos ne muuten ei kulje, Sipola sanoi.
#
Lähdin kävelemään ikkunan eteen. Ulkona oli alkanut sataa lunta märkään maahan. Lumi suli heti ja kasteli maan ja kadun. Myöhemmin illalla lunta tuli jo niin paljon, että sitä alkoi kasaantua maahan.
#
Pimeän tultua sitä ei näkynyt kuin katulamppuja vasten ja ohiajavien autojen valoissa ja ikkunan vieressä ikkunasta tulevassa valossa.
#
Koneita ajettiin koko illan puolilla nopeuksilla, Martikainen soitteli siitä pariinkin kertaan, mutta ei tullut käymään.
#
Ennen yhtätoista kävin konttorin puolella katselemassa lämpömittaria, oli jo pakkasta ja tuuli kuljetti hienoa lunta pitkin maata ja kasasi sitä kohoumiksi pihassa pyörätelineitä vasten ja pensasaitojen väliin. Aamulla lunta oli vaikka kuinka paljon.
#
Aamulla keli oli sen näköinen, että päätin vaihtaa talvirenkaat alle. Se vei aikansa.
#
Annikki tuli avaamaan oven ja laski edellä eteiseen odottamaan. Sen veli näkyi makaavan lattialla patjalla peiton alla oveen selin. Annikki haki vielä vaatteita mukaan eteisen komerosta ja huoneesta piirongin laatikosta, veli ei liikahtanutkaan.
#
Annikki sai tavarat kokoon, takin päälle ja kengät jalkaan. Päästiin eteisestä ulos porraskäytävän puolelle.
#
- Se saarnasi minulle koko aamun ja nyt se ei ollut heräävinään, Annikki sanoi portaassa. - Parempi mulle, minä sanoin.
#
- Minä jo luulin, että sinä et tulekaan. - Siellä on tullut lunta koko yön. Minä vaihdoin nastat, sanoin. - Minä kävin vähän väliä porraskäytävässä kurkkimassa etkö jo tule.
#
Matti makasi patjalla ja poltteli ja saarnasi. Se kertasi mun kaikki pahat teot koko mun elämän ajalta ja suunnitteli tulevat. Se tiesi ne jo kaikki, Annikki sanoi.
#
Kadulla avasin auton ovet ja panin Annikin kassin taakse takapenkin ja selkänojan väliin pystyyn.
#
Lähdin ajamaan alikäytävästä ja ulosmenotietä kaupungista, maasillan yli. Maa oli valkoinen, meri sulana oikealla, harmaana.
#
Nelostiellä liikenne oli pieksänyt lumet pois, tie paljaana ja nastat turhat.
#
- Mitähän ne minusta mahtaa ajatella? Annikki murehti matkalla moneen kertaan. - Enemmän ne jännittää kuin sinä. - En minä usko.
#
Kyllä on kauheeta, se sanoi. Se murehti sitä niin, että rupesi voimaan pahoin ja minä pysäytin auton ja odotin kun se käveli parikymmentä metriä tien laidassa auton edessä metsätaipaleella pariin kertaan.
#
Kun ajoin pihaan, kotiväki törmäsi porstuasta portaille ja minä esittelin Annikin niille ja niitä Annikille. Ne kättelivät ja minäkin kättelin kotiväen.
#
Lähdettiin sisälle, äiti ja Annikki edellä, isä siinä välissä ja minä velipojan kanssa viimeisenä parina vähien tavaroiden kantamisesta kiistellen.
#
- Äiti se on ollut niin hermona, velipoika sanoi. - Se on vale, äiti sanoi. - Sen piti vielä viime yönä herätä ja ruveta maalaamaan vintin portaita, velipoika naureskeli.
#
- Ei minun takia olisi ainakaan tarvinnut, Annikki hätäili. - Ne nyt olisi jo pitänyt maalata aikapäiviä, mutta eihän näistä meidän miehistä sellaseen ole. Itse täällä on kaikki tehtävä, jos jotakin meinaa valmiiksi saada, äiti sanoi.
#
- Hulluhan se on, joka keskellä yötä portaita alkaa maalata, veli sanoi. - Ei no, hyvä se oli, että tuli maalatuksi. Paremmin puu säilyy maalattuna, isä sanoi.
#
Ne istuttivat meidät rinnakkain olohuoneen sohvalle ja kyselivät ensimmäisiä kuulumisia, äiti hääräsi sitten jo kahvia pöytään olohuoneen puolelle, oli kannellut kahvikupit ja kermanekat ja sokeriastiat, pullat ja kakut valmiiksi ja toi pian valmista kahvia keittiöstä.
#
Isä istui muurin edessä keinutuolissa ja rassaili piippua auki rautalanganpätkällä, jota välillä pyyhki sanomalehdestä repäisemäänsä paperipalaan ja tukki ihvisiä papereita muurin suuluukusta pesään haisemaan.
#
- Kun on akka ja piippu ja moottoripyörä niin aina riittää rassattavaa, velipoika rähähti. - Aina yhtä mahdoton, ja vieraidenkin kuullen, äiti jupisi, kaatoi kahvia ja käski ottamaan. Minä rupesin katselemaan velipoikaa tarkemmin kai moneen vuoteen.
#
Se oli kasvanut isoksi ja lihonut, retkotti nojatuolissa jalka polvitaipeesta käsinojalle nostettuna, juhlan kunniaksi kauluspaidassa ja prässätyissä harmaissa terylenihousuissa, parta, jota se monta vuotta oli kasvattanut, nyt jo viimein niin pitkänä, että oli päässyt sitä muotoilemaankin.
#
- Mitäs puuhailet? minä kysyin siltä. - Mitä milloinkin, se sanoi. - Se ei tee mitään kun vetelehtii kaiken viikkoa ja odottaa lauantaita ja sunnuntaita, että pääsisi tansseihin, äiti sanoi.
#
- En mä oikein tiedä. Jos vaikka menisi rajavartiostoon taikka vanginvartijaksi, veli sanoi. - Älä nyt helvetissä, minä sanoin. - Miksei?
#
- Ei kai ne nyt ole mitään ihmisen ammatteja? - Mikäs vika rajavartiostossa on? Minä tunsin monta rajamiestä sodan aikana ja kyllä ne oli ihan kunnon ihmisiä, isä sanoi.
#
- Tai olen minä ajatellut sitäkin, että jos lähtisi merille. Minä olen kumminkin keskikoulun käynyt ja voisin joskus päästä perämieheksi tai kapteeniksikin asti, veli sanoi. - Ei muuta kun harjottelijaksi ja sitten Evon metsäkouluun niinkun isäsikin. Kyllä minä sitä olen yrittänyt sille jankuttaa, mutta eihän se äitiään usko.
#
Puhusit sinä Ilmari sille joskus vähän järkeä päähän, äiti sanoi.
#
Joimme kahvia ja äiti tarjoili pullaa ja kakkua, Annikille erikseen ja selittäen, mitä oli itse leiponut ja miten, velipoika oli hakenut kahvikupin ja pullat nojatuolinsa käsinojalle, söi siellä puhumattomana ja punoittaen, isä kiikutti vielä keinutuolia eikä välittänyt äidin kahville komennoista.
#
- Metsäteknikon palkalla tässä on eletty ja lapset kasvatettu, eikä ole kertaakaan leivästä puute ollut, vaikka sen leveydestä niin ei ole leventelemään päästykään, vai mitä isä? äiti sanoi. - On se niinkin, isä sanoi.
#
Se nousi viimein keinutuolistaan ja tuli ottamaan kahvia pöydästä ja köpötteli sitten takaisin kuppi toisessa kädessä ja piippu toisessa.
#
- Jumalansanaan tässä on turvattu ja siihen minä toivon teidänkin oman perhe-elämänne perustavan, äiti sanoi. - Kyllä, Annikki sanoi arkana.
#
Minä nousin ja menin toiseen kamariin, ettei olisi tarvinnut kuulla, mitä sieltä rupesi tulemaan, mutta kuuluihan se kaikki avonaisesta kamarin ovesta, äiti lupasi ensin rukoilla meidän kahden elämän puolesta, että siitä tulisi helpompi mitä hänellä itsellä oli ollut, kehui sitten itseään, kuinka sen vertaakaan ei olisi koossa mitä nyt oli ilman häntä, talo sentään velattomana ja omalla tontilla, rahaakin jonkin verran pankissa mutta tämä kaikki vain sen takia, että hän itse oli kaikessa ollut perään katsomassa, isä sellainen taivastelija ja nuoremmasta pojasta tulossa samanlainen, Annikin hyvä katsella tarkasti minunkin perään, vaikka kuinka nyt olisin ahkeraa ja kunnollista, tiedä mitä perinnöllisyyttä isän puolelta kumminkin mukana vaikka näyttikin siltä, että olisin perinyt äidin puolen suvun terveen järjen onneksi.
#
- Paremman pojan sinä meiltä saat, ilman muuta, äiti sanoi. - Älä nyt äiti viitsi, isä kuului sanovan. - Totta se vaan on. - Usko pois, velikin sanoi, mutta sitä ei naurattanut enää.
#
Katselin ulos ikkunasta. Pellolla oli sokerijuurikaskasoja ja naatteja vähän lumen alla, järvi rannoilta jäässä ja veneitä kumollaan törmän päällä, kauempana selällä sulaa, joka näytti edestä harmaalta mutta saarien välissä siniseltä ja kirkkaalta ja kylmältä.
#
Äiti kertoi, kuinka isä jo viisikymmentäluvulla olisi halunnut lähteä johonkin epävarmoihin oloihin, mutta se ei ollut päästänyt, ihmetteli, mitä siitäkin olisi tullut, resuta pitkin maata pienten lasten kanssa, sellaista luontoa oli isän puolella suvussa, mutta sille ei saanut antaa periksi tippaakaan, missään asiassa.
#
Menin takaisin olohuoneeseen ja kahvipöytään istumaan. Äiti ymmärsi lopettaa, ennenkuin olisin joutunut sanomaan pahasti.
#
- Kun kahvit on juotu, niin minä näytän Annikille vähän kylää, minä sanoin.
#
- Mitä täällä nyt kaupunkilaiselle näyttämistä, äiti rupesi nauramaan, keinutteli itseään edestakaisin tuolissa, hakkasi käsiään yhteen ja nauroi niin, että joutui pyyhkimään kyyneleitä silmistään. - No vähän katsellaan paikkoja, minä sanoin.
#
- Koko kylässä ole kun pari kauppaa ja kaksi hikistä kuppilaa, äiti nauroi. - Käydään vaikka järvenrannassa, minä sanoin.
#
- Mitä sielläkään ole kun märkää ja rapasta. Parempi olisi olla sisällä.
#
- Pitää niiden saada raitista ilmaa, isä rupesi puolustelemaan.
#
- Olkaa ennemmin pihassa, äiti sanoi. - Kyllä me vähän kävellään kylällä, minä sanoin.
#
Äiti tyrkytti Annikille pulliaan ja kuivaakakkuaan ja täytekakkua, jossa oli banaaninviipaleita päällä koristuksena, valitteli tarjoilun vähyyttä ja huonoa laatua, Annikki väitti vastaan ja ne kinastelivat siitä niin kauan, että velipoika kielsi äitiä enää Annikille tyrkyttämästä. - Minä en tyrkytä, pitäähän sitä tarjota.
#
Ei hän uskalla ottaa, vieras ihminen, äiti sanoi. - Kyllä Annikki pitää puolensa maailmaa vastaan, minä sanoin. - Isä tapasi ennen sanoa, että pieni ja musta vaimo pitää puolensa maailmaa vastaan. Ei tämä Annikki kyllä tumma ole kun paremminkin vaalea, äiti sanoi. - Vaalea ja iso, minä sanoin.
#
- Eihän ne pojat isäänsä usko, isä naureskeli keinutuolissa. - Sellaset pakkaa vanhemmuttaan kyllä lihomaan.
#
Minulle itselle kävi niin, kun minä odotin Ilmaria niin lihoin seitsemäänkymmeneen viiteen ja siitä paino ei laskenut. Kalervo tuli ilman että paino heilahti mihinkään suuntaan.
#
Minulla oli hirvittävä ruokahalu ja isä yllytti koko ajan syömään. Itse se käveli pitkin metsiä kaiket päivät ja teetätti minulla rasvasia ruokia ja yllytti niitä syömään ja minä söin.
#
Sen takia minusta tämmönen vanha lihava akka tuli, äiti sanoi. Siihen ei kenelläkään ollut lisättävää.
#
Noustiin pöydästä, Annikki yritti kiilata kantamaan astioita keittiöön ja auttamaan tiskauksessa, mutta eihän äiti antanut, talutti kädestä pitäen takaisin sohvalle istumaan ja painoi alas käsivarsista ja olkapäistä.
#
- Me lähdetään nyt, minä sanoin. - Kyllähän te nyt sinne kerkiätte. Ei se kylä sieltä karkaa, äiti sanoi.
#
- Ajamisen päälle tekee hyvää vähän kävellä, minä sanoin. - Menkää menkää. En minä pidättele, äiti sanoi.
#
- Lähde mukaan, Annikki sanoi velipojalle. - Enhän minä nyt nuorenparin onnea häiritsemään, veli sanoi. - Ei se siitä häiriinnyt, Annikki sanoi.
#
Minäkin pyysin velipoikaa mukaan ja se lähti hakemaan puseroa päälle ja kenkiä kamarin kaapista ja tuli eteiseen keittiön kautta ulkovaatteet päällä, äiti sille heti siitäkin sanomassa, miten olisi pitänyt antaa meidän mennä kahden, aikamies eikä sen vertaa ymmärrä.
#
- Lähdettiin, velipoika sanoi ja meni edellä ulos. Autoin takin Annikille ja vedin pompan harteille, äiti tuli vielä neuvomaan, ettemme olisi kauan ulkona ja ettemme vilustuttaisi itseämme, Annikki varsinkaan, joka oli kaupungista ja tottumaton olemaan ulkona ja maalla.
#
- Minä panin kyllä hyvin päälle, Annikki sanoi. - Tämmönen syksynen ilma, se on petollinen, äiti sanoi. Pääsimme ulos ja pihaan.
#
Äiti katseli keittiön ikkunasta, velipoika kiersi autoani, kurkki allekin, pumppaili iskunvaimentimia edessä ja takana ja katseli sisään kojelautaa, sanoi iskunvaimentimien olevan kunnossa, minä sanoin vaihtaneeni ne viidenkymmenen tuhannen kohdalla, niiden menevän siinä kieppeillä vähän joka merkissä, velipoika kuinka hänen armeijassaoloaikanaan isän autosta iskunvaimentimet olivat hajonneet eikä isä ja äiti ymmärtäneet niiden päälle sen vertaa, että olisivat ne vaihdattaneet, isä kertonut molempien selän jo tulleen vanhemmuuttaan niin huonoksi, että autossa istuessa pienetkin kuopat sattuvat, äiti käynyt tutkituttamassa munuaisiaankin sairaalassa ja lääkärin määränneen niin voimakkaita särkylääkkeitä, ettei se aina nimeään muistanut, velipoika vaihdattanut iskunvaimentimet sotaväestä tultuaan ja selkävaivojen loppuneen siihen.
#
Menimme pihasta tielle ja koivikkokujan läpi kioskin ohi ja nuorisoseuran ohi kylälle päin, baarin ikkunoissa oli päitä, vastapäätä osuuskaupan uusi matala kaupparakennus, ja minä kerroin Annikille, kuinka siinä ennen oli ollut puinen kaksikerroksinen kauppa ja alakerrassa päädyssä baari, baarissa aina joku kylän trokareista, jolta lauantaina tansseihin mennessä sai ostaa pimeän viinapullon ja juoda sitä ruokailijoille tarkoitetussa takahuoneessa sitruunasoodaan sekoitettuna ja kuinka baarissa oli ollut tarjoilijana tyttö, jonka nimi oli ollut Kreeta ja kaikki, jotka joivat baarissa kahvia, sanoivat kermaa kaataessaan, että kreetaa saa kai panna, mutta sitä en kertonut että Kreetan jälkeen myyjäksi tuli toinen tyttö, jota en halunnut muistella, vaikka Annikki siitä tiesikin, ja vaikka en halunnut muistella, muistin vanhan talon järjestyksen ja huoneen ullakolla, talvella kuumaksi lämmitetyn ja aamuyöstä viilenevän, kesällä yölläkin valoisan, ja rakentamattoman osan paksut katon kannatinhirret, joita pimeässä sai varoa, ja sen ullakon hajun, vanhojen kaupaksi menemättömien tavaroiden hajun.
#
Kaupan takana tie meni järven rantaan. Tien päässä oli sata metriä pitkä maavalli järveen ja sen päässä pieni saari, vallin päällä ja sivuilla veneitä kumollaan.
#
Järveltä tuuli kylmästi ja piti hyppiä lämpimikseen ja hieroa poskia ja nenää.
#
Kävelimme saareen maavallin päähän, saari oli katepillarilla tasoitettu ja sen keskeltä pajukot työnnetty irti juuriltaan rantaan. Ne kasvoivat siinä oudoissa asennoissa, kerroin, kuinka ennen sen saaren ympäri pääsi soutuveneellä ja kuinka olin ollut monta kertaa laskemassa pitkääsiimaa siihen, saaren ympäri ruohikon reunaa pitkin, ja velipoika, kuinka voimayhtiö säännöstelyn jälkeen oli joutunut rakentamaan maavallin sentakia, että matalan veden aikana veneet oli jouduttu jättämään saareen ja kahlaamaan siitä rapakossa mantereen puolelle, kunta saanut senverran meteliä aikaan, että voimayhtiö katsonut viisaimmaksi maavallin rakentaa, isän saaressa olleesta kesämökistä, jonka se nyt oli myynyt, matalan veden aikana saunasta oli saanut juosta sataviisikymmentä metriä alasti rapakossa, ennenkuin pääsi rantaan.
#
- Oli siinä kyllä mukava seurata naapureiden saunomista.
#
Saari oli myyty täyteen viidenkymmenen metrin levyisiä tontteja ja lauantai-iltana kun kaikki ryykäsi saunoistaan uimaan niin siinä oli lihaa liikkeellä jorpakossa.
#
Kaksi kesää me kannettiin saunavedet sadanviidenkymmenen metrin päästä ja sitten minä sanoin, etten enää mökille lähde. Seuraavana keväänä isä sen sitten möi.
#
Nyt on kyllä taas vesi pari kesää ollut korkeammalla, veli kertoi. Se rupesi heittelemään kiviä rantajäälle.
#
Jää oli niin ohutta, että kivi teki siihen reiän, mutta ei mennyt läpi. Kivi pomppasi ja sen perässä reiästä vesi jäälle niin paljon myöhässä, että sen tajusi. Innostuimme heittelemään kaikki ja lähdimme sitten kävelemään maasiltaa takaisin mantereelle. Maasillan päässä veli heitti kiven pellolle harmaan ladon seinään, niin että lato tärähti ja jymähti.
#
Ladosta tuli kaksi pikkupoikaa, ne lähtivät juoksemaan rinnettä ylös tielle, velipoika niiden perään, toinen kaatui ja veli sai sen kiinni ja toi niskasta puristaen alas, poika huusi ja yritti potkia, veli piteli sitä niin kaukana kuin käsivarsi ylsi.
#
- Mitäs te siellä hääräsitte? velipoika kyseli. - Mitäs se sulle kuuluu, poika rääkyi. Se pelkäsi tosissaan ja rupesi itkemään kovalla ja kolealla äänellä.
#
- Kusee alleen, velipoika nauroi. Pojalla housunetumus oli tullut märäksi ja märkä valui pitkin farmareiden lahjetta saappaaseen.
#
Velipoika päästi sen irti ja se lähti juoksemaan rinnettä vinosti taloille. Keskellä peltoa se pysähtyi ja rupesi huutelemaan ja haistattelemaan.
#
Velipoika otti sitä kohti muutaman juoksuaskeleen ja se lähti juoksemaan, juoksi parikymmentä metriä ennenkuin uskalsi pysähtyä katsomaan, tultiinko perässä, pysähtyi sitten keskellä peltoa.
#
- Turhaan säikähti, velipoika sanoi, vähän nolona. - Raukka, Annikki sääli.
#
Poika huuteli jotakin pellolla. Siitä ei saanut selvää. Se kokosi pellolta kiviä ja heitteli niitä tulemaan, ei saanut kantamaan meihin asti, kyllästyi ja lähti juoksemaan kylälle taloja kohti.
#
Nousimme rinnettä ylös, tuuli tuli nyt selkään ja paksun pomppanikin läpi kylmänä. Talojen välissä sitä ei tuntunut.
#
Kauppojen eteen ja baarin eteen näkyi kerääntyneen väkeä ja velipoika jutteli niiden kanssa, minun tuttuja niissä porukoissa ei enään ollut.
#
- Eikö vaan ollutkin hieno kaupunki? äiti sanoi kotona. - Mukavan näköistä teillä täällä on, Annikki sanoi. - Täällä nyt ei ole minkään näköistä, äiti sanoi. - Kyllä minun mielestä ainakin, Annikki sanoi.
#
- Mikä se tämmönen kylärähjä on kaupungin rinnalla, ei mikään. Mutta tänne sitä vaan on jääty.
#
Senhän tietää, että kun aikanaan ei lähde niin ei pääse ikinä. Kuka mihinkään huolisi yli viisikymmentävuotiaan metsäteknikon, ei kukaan.
#
Ja montako kertaa minä senkin sanoin isälle jo viisikymmentäluvulla, että mennään, lähdetään, jätetään tämä kylä, kyllä minä pojista huolen pidän, se hankkii vaan itselleen paremman paikan jostakin, mutta eihän se mihinkään lähtenyt.
#
Minä laitan ruokaa, menkää te kamariin isän seuraksi, äiti sanoi. Menimme olohuoneeseen ja pitkin sohvaa ja nojatuoleja istumaan. Annikki rupesi katselemaan lehtiä telineestä, minä panin sohvalle pitkäkseni. Katselin velipoikaa ja mietin, olisiko siitä minulle apua, jos saisin painon pystyyn. Enemmän siitä saataisi olla haittaa, mitään se ei oikein osannut tehdä, voisi sopia myyntimieheksi. Isä rupesi keinutuolista kertomaan: - Sota-aikana minä olin Laguksen panssarijoukkojen huollossa Karhumäessä, ryhmänjohtajana, alikessuna.
#
Sapuskan kanssa oli huonoa vähän koko ajan. Yhtenä yönä meidän pojat sai päähänsä, että ne lähtee tappamaan armeijan sikalasta sian.
#
Se oli semmosta kevättä. Ne sanoi, että jos joku ennen on ollut sikaa tappamassa niin nyt pitäisi tulla avuksi. Yksi sotamies Piikki sitä siinä etummaisena oli hääräämässä.
#
Ei ne löytäneet porukasta ketään, joka ennen olisi sian tappanut, ne oli kaikki paremmin kaupunkilaisia ja remonttimiehiä ja koneasentajia.
#
Minä en lähtenyt, minä ajattelin, ettei se hyvin pääty semmonen retki, vaikka olin ennen kotona paljonkin sikoja joutunut tappamaan. Ne lähti ja kohta ne tormaa kaikki takasin kovalla kiireellä:" Nyt Autio äkkiä apuun, muuten piru nokkii."
#
Minä sanoin niille, että kuka niitä varotti varkaisiin lähtemästä, mutta niillä oli semmonen hätä, että ajattelin mennä sinne sikalaan katsomaan sitten ja. Karhumäessä oli armeijan suuri sikala, ainakin tuhat sikaa.
#
Nämä eivät olleet muuta keksineet niin hakanneet sialta kirveellä pään irti ja verta joka paikassa niinkuin komppania ryssiä olisi lahdattu siihen paikkaan, kamalan näköstä jälkeä ja ne kerto sian huutaneen niinkun sireenin, kun ne oli pitäneet miehissä sitä kiinni ja yksi yrittänyt kirveellä vestää päätä.
#
Minä haetin niillä armeijan peltisen kuljetuslaatikon ja tärpättiä. Me levitettiin sinne tärpättiä joka paikkaan ja tungettiin sian ruho ja pää kuljetuslaatikkoon ja häivyttiin. Siinä Karhumäen kohdalla on joessa saari ja me uitettiin se laatikko sinne saareen pajupuskiin piiloon. Kun tuli nälkä niin käytiin hakemassa saaresta sianpintaa evääksi. Oli sekin. Kyllä sitä viso katella kun kalttaamaton sianpala paistu pannulla niin, että jouhet vaan roikku reunojen yli.
#
Pojat ajeli niitä partakoneella. Seuraavana päivänä sotapoliisit oli jo koirien kanssa tutkimassa, mihin sika oli häipynyt.
#
Koirat meni tärpätistä sekaisin ja käveli suoraan sikalan hoitajien asunnolle. Yksi niistä pidätettiin, semmonen vähä yksinkertanen mies, joka oli ensimmäisenä tehnyt sian katoamisesta ilmoituksen.
#
Ne rupesi sitä siitä epäilemään, kun se oli ilmoittanut yhden sian karanneeksi ja verta oli joka paikka täynnä. Kyllä nekin sen verran ymmärsi, ettei se karata ollut voinut.
#
Ne ei ruhoa löytäneet, vaikka ne kuulusteli hoitajaa kolme päivää ja ei se sitä tiennytkään. Ne lähetti sen rintamalle.
#
Me syötiin sikaa niin kauan, että se rupesi jo vähän haiskahtamaan. Silloin Piikki otti sen irtihakatun pään vielä ja pani sen reppuun ja meni huollon naisten majoituskeskukseen kaupungille. Aamulla se vasta tuli takaisin ja ilman sianpäätä, hyvin se niille naisille oli vielä kelvannut, vaikka oli jo ruvennut sinistymään.
#
Katselin isää kun se istui keinutuolissaan harmaat villasukat housunpunttien päälle vedettynä, äiti kielteli sitä kertomasta sotajuttuja, joita kolmessakymmenessä vuodessa oli saatu kuulla jo tarpeeksi, mutta velipoika yllytti ikkunan luota, kurkki ikkunaverhojen välistä tielle koko ajan ja kuunteli puolella korvalla.
#
- Yhtenä talvena tankkien bensassa oli niin paljon spriitä, että miehet erotti sitä siitä juotavaksi. Ne pani pullon puolilleen poltoainetta ja loput vettä. Sitä kun aikansa ravisteli niin siitä erkani veteen liuennut viinakerros pohjalle, joku tummempi kerros välille ja bensa pintaan.
#
Alimman kerroksen sai imemällä pois, kun imi varovasti. Se oli aika puhdasta vettä ja viinaa. Bensaa siihen jäi sen verran, että hajun tunsi.
#
Miehet kulki koko sen talven päissään pitkin Karhumäkeä ja röyhtäili bensanhajuisia röyhtäilyjä. Yksikin Lindhi piti aina ikkunalaudalla sellaista viinaa lasillisen, niin että aamulla ensimmäiseksi herätessään sai heti ryypyn.
#
Se lopetti vasta, kun näkö rupesi heikkenemään, isä kertoi ja naureskeli.
#
Äiti uhkasi jättää sen ilman ruokaa, jolleivät sotajutut pian loppuisi, veli yllytti vielä, mutta isä ei enään uskaltanut.
#
Se meni keittiöön ja kopisutteli siellä piippuaan tyhjäksi hellan pesään, siitä äiti kuului sille pitävän saarnaa miten ne haisivat hellassa.
#
Isä tuli takaisin ja äiti kattoi olohuoneeseen ruokapyötää. Iltapäivän lopulla veli rupesi lämmittämään saunaa.
#
Se kävi usein lisäilemässä puita saunan pesän alle tai padan alle ja katselemassa, pitikö puita taas lisätä, tullessaan se aina haiskahti viinalle, oli lopuksi jo kännissä ja äiti piti sille esitelmää, kun söimme illallista.
#
Se sai saunan kuitenkin lämmitettyä ja tuli isän ja minun kanssa kylpemään, ei malttanut kuin juuri peseytyä ja oli lähtenyt jo kylille, kun tulimme isän kanssa saunasta.
#
- Kai sen Annikinkin olisi mieli tehnyt tansseihin, nuoren ihmisen, äiti sanoi.
#
Joimme saunakahvia. Äiti houkutteli Annikkia mukaansa saunaan, se ei halunnut lähteä, oli edellisenä päivänä ehtinyt käydä kampaajalla ja sääli nyt kallista kampaustaan.
#
Äiti houkutteli vielä lähtiessäänkin sitä mukaan, roikkui aamutakki päällä keittiön oven raossa. - Eihän se nyt hääviä ole tämmösen vanhan akan kanssa, mutta jos vaan seura kelpaa, äiti sanoi. Annikki vakuutti hädissään ja monta kertaa, ettei siitä varmasti ollut kysymys, vaan kampauksesta.
#
Illalla äiti laitteli sängyt makuukuntoon alhaalle. Katselimme television myöhäisohjelmaa, istuimme puhumattomina mainoksiin asti ja juttelimme mainosten ajan tai nauroimme niille.
#
Ohjelma loppui puolelta yöltä. Isä oli jo mennyt nukkumaan.
#
Yläkertaan lähtiessään äiti rupesi selittämään, kuinka meihin nyt luotettiin, kun jätettiin kaksin alakertaan nukkumaan, vaikka tietysti eri huoneisiin ja kuinka hän toivoi, ettemme tätä luottamusta pettäisi.
#
Työntelin sitä portaita kohti ja sain sen lähtemään yläkertaan. Katselin ikkunasta kylälle, katulamppujen valot näyttivät tienvieressä koivujen runkoja ja talojen seiniä.
#
Rupesin nukkumaan heti, kun askeleet yläkerrassa olivat loppuneet. Heräsin, kun velipoika istui sängynlaidalla ja rynkytti olkapäistä.
#
Se istui talvipomppa päällä ja karvalakki päässä, ei ollut sytyttänyt valoa ja pyysi olemaan hiljaa. Nousin ja katselin kelloani pikkupöydältä. Kello oli kolme.
#
Viinanhaju tuntui täyttävän koko huoneen, kun kävelin sytyttämään valoa ovenpielestä.
#
Valossa veli räpytteli silmiään niinkuin huuhkaja, toinen silmä punainen ja kirjava ja umpeen muurautumassa, pompan rintamuksella kuivunutta verta ja paidan etumuksessa, ja kun se käänteli päätään, näin että verta oli kuivuneena nenänsierainten sisällä.
#
- Otettiin pienet matsit, se yritti naureskella. - Mene pesemään kumminkin, minä sanoin.
#
Se nousi ja lähti, mutta kaatui mennessään, kaatoi jalkalampun, piirongin päältä tippui valokuvia ja jotakin pienempää roinaa, jäi lattialle makamaan suulleen ja minä autoin sitä ylös ja kylpyhuoneeseen.
#
Se oli painava ja lihava ja vetelä ja sain väännellä sitä monella tavalla, ennenkuin pääsimme kylpyhuoneeseen.
#
Siellä se pesi naamaansa haalealla vedellä, minä riisuin siltä pompan ja pesin siitä verta saippualla ja kynsiharjalla, viruttelin etumusta kraanan alla.
#
Panin pompan kuivumaan kylpyhuoneen patterin päälle. Velipoika sai naamansa pestyä, katseli naamaansa peilistä ja kiroili luettelemalla, itkeskelikin ja veteli silmää alaspäin.
#
Se oli jo ummessa ja rupesi sinertämään poskiluun päältä silmäkulmaan. Menimme peräkkäin takaisin kamariin.
#
Velipoika riisui pikkutakin ja paidan, etsi niistä verta, vei paidan kylpyhuoneeseen ja tuli takaisin sängyn eteen tuolille istumaan. Menin sänkyyn makaamaan ja vedin peiton päälle.
#
- Tuliko ruumiita? kysyin. - Ei, jos minä en kuole, se sanoi. - Hengissä sinä ainakin vielä näytät olevan. - Ei ole varmaa ainakaan kauan. - Pitäisikö viedä sairaalaan? - Ei.
#
Saatana minä tapan ne jätkät, se rupesi itkemään suureen ääneen. - Et sä tapa, minä sanoin. - Tulis sota, että sais ampua ihmisiä, se valitti.
#
Minä nousin ja hain eteisestä takin taskusta tupakkaa ja annoin sille ja otin itselleni. Velipoika karisteli tupakantuhkaa pitkin housuja ja hiersi tuhkaa lattiaan jalallaan.
#
Lähdin hakemaan tuhkakuppia keittiöstä, kolhin itseni pöydänkulmiin ja hellan etureunaan ennenkuin löysin valot ja tuhkakupin, toin sen sen eteen pikkupöydälle ja käskin karistaa tuhkat siihen.
#
- Ne tulee päälle ja hakkaa ihmisiä ilman mitään syytä. Mitään niille ei tarvitse sanoa kun ne jo on tulossa päälle ja hakkaa päähän ja potkii, veli sanoi.
#
Se rupesi yökkäämään, sai napattua oksennuksen hampaiden taakse suuhun ja loppua kourapohjaan, juoksi vessaan, yökkäili siellä ja tuli sitten naama kalpeana ja tukka märkänä takaisin, oli pessyt naamansa, otti nyt uudestaan savukkeen, istui ja poltteli ja selitti ihan rauhallisella äänellä, kuinka menisi ja ilmoittautuisi rajavartiostoon, pyytäisi päästä Kuusamoon tai Lappiin eikä tulisi sieltä ihmisten ilmoille kymmeneen vuoteen, kertoi, kuinka rajavartijat saavat kalastaa rajavyöhykkeellä, jonne muilla ihmisillä ei ole menemistä, ne makaa maastopuvut päällä rajavyöhykkeellä ja seuraa, kuinka ihmiset Suomen puolella käy marjassa ja kalassa, mutta kukaan ei niitä milloinkaan näe, jos ne eivät itse sitä halua.
#
Yritin selittää sille, ettei mikään olisi sellaista kuin se luuli, todellisuudessa, se taas kuinka rajamiehet talvella liikkuvat hiihtämällä ja kesällä kävellen määrättyjä reittejä koko rajan pituudelta, aseena kaikilla suomalaiset rynnäkkökiväärit, maailman paras metsästysase, jota myydään Amerikkaan asti ilman sarjatulimahdollisuutta, kevyt niinkuin kilon voipaketti, mutta helpompi kantaa.
#
Se oli armeijassa ollessaan ampunut sellaisella aseella sadastaviidestäkymmenestä metristä yhdeksänkymmentäkahdeksan pistettä.
#
- Rajavartijat kulkee pareittain ja niiden kierros kestää aina monta päivää. Niillä on kämpät, missä ne yöpyy tai sitten ne yöpyy taivasalla tulilla. Niillä on untuvamakuupussit ja kenttäpatjat ja nailoniset laavut armeijan puolesta.
#
Minä näin kerran Immolassa, se selitti vielä rauhallisesti, mutta alkoi sitten taas parkua: - Saatana minä vedän niitä rynnärillä läpi joka jätkää, näkeevät ketä tulivat hakkaamaan. Mä alan kulkea puukko taskussa ja lyön ennen kuin ne arvaa mitään alottaneensakaan.
#
- Eiköhän ruveta nukkumaan, minä ehdotin. - Ei nukuta. - Mutta mua nukuttaa.
#
- Menetkö sinä ton Annikin kanssa naimisiin? se kysyi. - En tiedä vielä, minä sanoin. - Onko se paksuna. - Ei mun tietääkseni ainakaan.
#
Se paineli turvonnutta silmäänsä kämmenen syrjällä ja irvisteli kivusta, otti pikkutakin sivutaskusta peilin, katseli silmää suoraan edestä ja vinosti sivulta, nousi sitten mitään sanomatta ja lähti yläkertaan, lantioiden makkarat harvasilmäisen verkkopaidan sisällä vyörähdellen.
#
Koko sunnuntaipäivän äiti jaksoi pitää siitä saarnaa ja valittaa meille sen mahdottomuutta. Isä kertoi sotajuttuja väliin, mutta äiti ei kärsinyt kuulla niitä nyt ollenkaan.
#
Kun äiti oli keittiössä ruokaa laittamassa, isä hiippaili keinutuolista meidän viereen istumaan ja supisi matalalla äänellä ja niin nopeasti, ettei sanoista tahtonut saada selvää: - Perääntymisvaiheen aikana minä olin kerran komppanianpäällikön teltassa käymässä, kun pataljoonan komentaja soitti sinne ja rupesi oikein haukkumaan.
#
Komppanianpäällikkö kuunteli sitä aikansa ja ryki ja punotti, mutta sitten se nousi sen verran, että sai luurin takapuolensa alle ja päästi semmoisen pierun puhelimeen, anteeksi nyt vaan Annikki, että koko teltta heilahti, ja löi luurin kiinni.
#
Isä rupesi sitä itse nauramaan, yritti pidätellä, sai suustaan jotakin kummallista sihinää, käveli keinutuoliin ja nauroi siellä pidätettyä naurua vedet silmissä, löi keinutuolissa itseään taaksepäin, säikähti, että tuoli kaatuu, lopetti nauramisen ja eteenpäin kumartumalla keplotteli tuolin takaisin pystyasentoon.
#
Ajattelin välillä lähteä kylälle etsimään vanhoja tuttuja, mutta en saanut sitä tehdyksi.
#
Velipoika oli puhumattomana, kovassa krapulassa, yritti hoidella sinisenkirjavaa silmäänsä ja Annikki ei tiennyt miten päin olla niiden kanssa. Iltapäivän alussa, kun oli syöty, hyvästeltiin nopeasti ja lähdettiin ajamaan takaisin kaupunkiin.
#
Autossa yritin selitellä Annikille kotiväkeäni, se tuntui iloiselta kun kaikki ylipäänsä oli ohi ja se saanut kunnialla esiteltyä itsensä niille, ja kun se ihan vilpittömän tuntuisesti väitti pitäneensä niistä, lopetin selittelyt.
#
Tie oli kuiva ja hyvä ajaa ja ehdimme hyvin perille ennen pimeän tuloa.
#
Jätin Annikin kadulle asunnon eteen, lupasin tulla hakemaan kun olisin käynyt kämpillä vaihtamassa vaatteita, ajoin kämpille, vaihdoin vaatteet ja lueskelin lehdet.
#
Makailin sängyllä, tupakoin ja katselin pitkin seiniä ja kattoa. Mietin velipoikaa ja painon perustamisen kaikkia yksityiskohtia.
#
Muistin lukeneeni jostakin, että silmille tekee hyvää, jos hakee seinistä suorakaiteen muotoisia kuvioita ja seuraa niiden sivuja ja lävistäjiä silmillään. Mietin, mahtaisiko se tehdä silmille yhtä hyvää kuin paljon voin syöminen, josta piti myös tulla hyvä näkö, toisaalta voin syöminen aiheutti verisuonitauteja ja ennenaikaisen kuoleman sydänhalvaukseen. Siinä ei hyvä näkö auttaisi.
#
Sopisiko kahviin panna kermaa vai olisiko terveellisempää juoda mustana? Vaikka kuuhun olikin jo lennetty, paljon tuntui selvittämätöntä olevan vielä maankin pinnalla. Oveen koputettiin ja nousin istumaan sängyn laidalle.
#
Vuokraemäntä avasi ovea sen verran, että sai pään sopimaan sisäpuolelle, pyhänutturassa ja pyhäinen ilme naamalla, seurojen perua, rohkaisi mielensä ja hiipi sisäpuolelle mutta jätti oven auki, ettei mitään puheita seuraisi, hän yksinäinen ihminen piti poikamiestä vuokralaisena, miesvainajaa piti ajatella ja kaikkia uskonveljiä ja sisaria.
#
- Sellainen soitti kun Pihlaja ja pyysi käymään, se sanoi - Nytkö? minä sanoin. - Iltapäivän alussa, niin että tokko siellä enää mitään on. - Tuntuiko se nuorelta vain vanhalta? - Kyllä se oli semmonen nuoremman sorttinen ääni. - Vai niin. - Se sanoi, että jotkut jutut oli jääneet kesken.
#
- Voisihan sitä mennä käymään, minä arvelin. - Kyllä ne jo on lopettaneet. Ei se enää kannata. - Onko noin? - Humalassa se tuntui olevan, vuokraemäntä sanoi. - Ei kai. - Humalassa, humalassa, se vakuutti. - Ei sinne sitten kai kannata mennä. - Sitä minäkin, se sanoi ja lähti iloisena alakertaan.
#
Siellä se kuului juttelevan jonkun uskonsisaren kanssa. Ne veisasivat palan virttä ohuilla kimeillä vanhan naisen veisaamisäänillään ja kilisyttelivät sitten pian jo kahvikuppeja pöytään.
#
Otin kiireesti vaatteeni ja lähdin, ennenkuin ne tulisi pyytelemään seuraksi kahville. Sellaisia kutsuja oli jo ollut tarpeeksi ja kertomuksia miesvainajan erinomaisuudesta, ja armosta ja synneistä ja laestadiolaisten kokouksiin tulemisesta niinä kahtena vuotena, mitä olin siinä ehtinyt asua. Pihassa näin niiden kurkistelevan ikkunaverhojen raosta.
#
Yläkerran toisen pään ikkunasta ravisteli vanha rampa neiti valkoista ja punaisenkirjavaa pöytäliinaa, mutta tempoi lasin äkkiä kiinni, kun näki minun tulevan kulman takaa pihasta.
#
Lumi oli sulanut ja autot roiskivat rapaa pitkin orapihlaja-aitoja ja vanhojen talojen seiniin tienvarrella. Kävelin bussipysäkille, katuvalot syttyivät ja ne hehkuivat sinipunaista himmeää valoa minuuttikaupalla ennenkuin kirkastuivat.
#
Bussipysäkillä sain odotella yksin ja kauan, polttelin ja katselin harmaata tähdetöntä taivasta.
#
Tuuli toi tehtailta kemikalioiden pistävän hajun, jossakin laskettiin höyrypainetta pitkällä valittavalla ujelluksella. Se oli murheellinen ääni ja niin pitkä, että rupesin muistelemaan, minkälaisella äänellä ilmoitettiin kloorivaarasta, siitä oli ohjeet jaettu jokaiseen taloon ja mitä kloorivaaran sattuessa pitäisi tehdä; hankkiutua johonkin korkeaan paikkaan?
#
Ajattelin kuinka paljon loppujen lopuksi tunsin kaupungista sellaisia ihmisiä, jotka painotöitä teettivät ja rupeaisivatko ne niitä minulla teettämään?
#
Hinnasta se olisi kiinni ja laadusta ja niiden kanssa pelaamisesta, samoihin yhdistyksiin kuulumisesta, rotareihin ja lioneihin ja reserviupseereihin. Se pitäisi aloittaa heti, tai saada sellainen kaveri mukaan, joka ne jo tuntisi.
#
Bussi tuli täytenä, väkeä menossa sunnuntai-illaksi kaupunkiin, sain keikuteltua takasillalla kaupunkiin ja keinoteltua rahan ihmisten yli hermostuneelle rahastajalle, jota humalaiset yrittivät piristää pitkillä kertomuksilla, jotka alkoivat keskeltä ja päättyivät.
#
Annikki tuli avaamaan oven. Sen veli istui nojatuolissa lukemassa käsin kirjoitettua paperinippua ja tervehti silmiään paperinipusta nostamatta.
#
- Sitten ei mitään rähinöitä, Annikki sanoi heti. - Ei ei, veli sanoi.
#
- Meille oli soittanut yksi tuttu ja pyytänyt käymään. Se on taiteilija, ihan oikea. Mennään käymään, minä sanoin. - Mikä taiteilija se on? Annikki kysyi. - Yksi Pihlaja. Seppo Pihlaja. - Se ei ole kun juoppo, Annikin veli sanoi.
#
- Kyllä sillä ihan oikeita tauluja siellä oli. Nytkin se oli maalaamassa yhtä muotokuvaa, minä väitin.
#
- Juoppo se on, veli sanoi. - Voi se sitäkin olla. - Kuka tahansa täällä voi ruveta sanomaan itseään taiteilijaksi. Semmonenkin porvari kakara.
#
Isä on professori ja se itse ei missään muussa pärjännyt niin rupesi taiteilijaksi. Kuusikymmentäluvulla se yritti opiskella yliopistolla ja vaikka missä, korkeakouluissa, mutta ei se mistään valmistunut.
#
Kyllähän sen tietää, isä maksoi elämisen ja maksaa vieläkin. Se lyö väriä kankaalle ja antaa sille jonkin nimen.
#
Ei osaa edes kunnon kehyksiä tehdä tauluihin ja apurahoja on itkemässä niinkuin muutkin. On se. Ja kuka ne kaikki elättää, työväenluokka, veli sanoi.
#
- En minä sitten tiedä, minä sanoin. - Mutta minä tiedän. Annikki ei sinne ainakaan lähde. Sulle minä en sano mitään, sinä saat mennä minne haluat.
#
Minä lähden kahdeksaksi kokoukseen ja Annikki jää tänne. - Sinä olet kuule hullu, Annikki sanoi. - Voi olla, mutta tänne jäät ja täällä olet kun minä tulen takaisin. - Sehän nähdään, Annikki sanoi.
#
En ollut mennyt istumaan, seisoin eteisen ja huoneen välissä oviaukossa ja katselin Annikin ja sen veljen riitelyä. Ne kertailivat toistensa pahoja tekoja vuosien takaa.
#
- Minä taidan lähteä tästä, minä sanoin. - Minä tulen mukaan, Annikki sanoi. - Et mene, veli sanoi. - Mikä estäisi? - Kun minä sen kerran sanon niin se estää, veli sanoi. - Ei estä, Annikki sanoi ja tuli huoneesta ja ohitseni eteiseen, rupesi ottamaan takkia naulakosta.
#
- No johan on perkele, veli karjasi ja heitti kaikki paperit kädestään. Ne lentelivät pitkin pöytää ja lattiaa ja sohvalle, ja sen taakse ikkunalaudalle.
#
Se nousi ylös ja rupesi niitä keräämään kovalla kiireellä, hyppi edestakaisin huoneessa, kumarteli, ähisi, lihava, sai paperit yhteen kasaan ja istui tuoliin niitä selvittämään. - Numeroimattomat paperit, millä minä nyt kahdeksaksi ehdin saada ne järjestykseen, se valitti.
#
Annikki laitteli itseään nyt vessan peilin edessä kuntoon, veli istui puhumattomana olohuoneessa papereita selvitellen. Kun menimme ulos, veli ei sanonut sanaakaan.
#
Kävelimme puiston läpi. Siinä meni puro, jossa kova virta ja pullasorsia rivinä sillalta lampeen asti.
#
Pullasorsat meloivat minkä ennättivät mutta virta oli niin voimakas, että ne eivät maan suhteen liikkuneet. Veden suhteen ne liikkuivat ja välillä ne heittivät ympäri ja tulivat virrassa alas sillan toiselle puolelle, sukelsivat ja pitivät pohjassa jostakin kiinni niin kauan, ettei niitä enää pintaan odottanut, nousivat sitten ja uivat rantaan kävelemään.
#
Sitä ne tekivät kesät talvet, kuljin siitä ohi usein. Sillalta lähtiessä ammuin niille tupakan tumpin, mutta ne eivät välittäneet siitä.
#
- Jos siellä on juhlat loppuneet niin päästäänhän me takaisin, minä sanoin. - En minä kehtaisi tulla. - Ei siinä ole mitään kehtaamista. - Onko se ihan oikea taiteilija? - En minä tiedä. Kyllä se ainakin jotain maalaa.
#
- Mitähän se minustakin ajattelee? Annikki sanoi. - Ei se vielä ajattele sinusta yhtään mitään. Ei se edes tiedä sinun olevan tulossa. - Ei mutta sitten. - Sittenhän sen näet.
#
- Kamala matkakin sinne on kävellä. - Otetaan tullessa taksi. - Sekin on niin kallista. - Kävellään nyt vaan, minä sanoin.
#
Rautasillalla kulki koko ajan ihmisiä ja autoja.
#
Joessa vesi näytti mustalta ja se meni voimalaitokselle päin koko ajan pyörteitä mukanaan kirnuten; pyörteet muodostuivat veteen ilman näkyvää syytä ja toivat mieleeni syksyn jostakin hyvin kaukaa; minä kaksin äidin kanssa talossa maalla, talon takana joki pellon päässä ja pyörteet kosken alla, jotka kulkivat pitkin mustaa suvantoa ja talvella musta jää ja jäässä ilmakuplia, joita kaivoin irti puukolla. Ne hävisivät, kun ne kaivoi irti, niitä oli niin paljon, ettei kaikille keksinyt nimiä.
#
Koko kylässä ei ollut muita lapsia. Mikä talo se oli? Ja missä isä sen talven oli ollut, en kuullut siitä kenenkään puhuvan silloin ja kotona siitä ei milloinkaan ollut puhuttu, mutta minun muistissani se talvi oli ja se erikoinen tunne vatsassa ja palleassa, joka sinä talvena sinne oli tullut ja jonka vieläkin sain tulemaan sitä talvea muistellessani.
#
Oliko isä lähtenyt ja jättänyt perheen, ja minkä takia se oli tullut takaisin? Sitäkin pitäisi joskus kysyä ja monta muutakin asiaa, josta ei oikeastaan tiennyt mitään, mutta jotka tunsi sillä tavoin.
#
Joen takana revittiin puutaloja ja rakennettiin kivikasarmeja tilalle. Vanhoista taloista tuli puulämmityksen tuttu haju ja ulkorakennusten ja omien pihojen haju, jota muualla kaupungissa ei tuntunut.
#
Radan takana sodan jälkeen rakennetut omakotitalot olivat samannäköisiä, yhtä suurilla tonteillaan.
#
- Osaatko sinä sinne varmasti? Annikki kyseli. - Osaan kai. - Koska sinä siellä olet ollut? - Toissailtana.
#
- Et sinä siitä minulle mitään puhunut. - Olisko pitänyt? - Ei pitänyt mutta saanut.
#
Mitä porukkaa teitä siellä oli? - Jos minä kaikki asiani sinulle kertoisin niin siihen ei aika riittäisi. Eikä siellä ollut muitakin kun minä ja se Pihlaja. Sen isä oli kyllä, mutta vasta aamulla. - Hyvä on, Annikki sanoi, vähän loukkaantuneena.
#
Tunsin talon, kun tulimme sen kohdalle. Valoja paloi yläkerran ja alakerran kaikissa huoneissa ja pihavalo paloi ja ulkorakennuksen avoimista ovista näkyi valot.
#
Menimme pihaan ja portaille. Kun painoin ovikellon nappia, kuulin kuinka sisällä pärähti.
#
Maalari tuli heti ovelle paitahihasillaan ja olutpullo kädessä. - Minä tulin kun olit soittanut, sanoin. - Tulkaa sisään, se sanoi, väisti sivuun ja päästi edellä menemään.
#
Vein Annikkia kädestä peremmälle kylmän eteisen läpi siihen eteiseen, missä oli vaatenaulakko. - Tämä on Annikki, minä esittelin.
#
- Hauska tutustua, Pihlaja sanoi, suuteli Annikkia käsineen päälle ja kämmenpuolelle, Annikkia nauratti ja minä laittelin takkeja eteisen naulakkoon henkareille.
#
- Juhlat kyllä loppu ja väki häipy, mutta ei se haittaa, Pihlaja sanoi. - Ei kai me sitten tänne häiritsemään, Annikki hätäili. - Ettehän te mitään häiritse. - Eikö varmasti? minä sanoin.
#
- No minua nyt ei mikään häiritse ja kaikista vähiten maailmassa kauniit naiset, Pihlaja sanoi. Se lähti viemään Annikkia käsikoukusta isompaan huoneeseen, raivasi tilaa sohvalta ja istutti Annikin siihen.
#
Joka puolella näkyi tyhjiä laseja ja pulloja ja likaisia syömävälineitä. Kävelin katselemaan telineessä olevaa taulua, se ei näyttänyt juuri edistyneen, vaari katseli edelleen vajaana vastaan, ja minä tulin takaisin ja sohvalle Annikin viereen istumaan.
#
- Minä odotan yhtä valokuvaa lisää, Pihlaja sanoi ja vinkkasi tauluun, - se on semmosessa kirjassa kun "Vapaussotamme kuvina", vaarista pitäs olla kuva siinä Oulun valtauksen jälkeen.
#
Se nainen on luvannut hankkia mulle sen kirjan, saa nähdä löytääkö. Eilen se tuli ja piilotti kaikki viinat mitä talosta löysi. Ei uskaltanut viedä niitä pois, kun minä lupasin tehdä ilmotuksen poliisille. Ei akalla luonto riittänyt.
#
Kyllä se piti puhetta taiteilijan tehtävästä ja velvollisuudesta, maisteri, kyllähän sellanen osaa mutta minä sanoin, että tuo ensin teos "Vapaussotamme kuvina", siihen asti on työt seis kun kirja tuodaan käteen. Suomen valkoisen armeijan sankarit käsivarsinauhat hihassa ja kiväärit tanassa katsomassa kuvaajaa tuimasti silmiin. Semmosta se on.
#
Minäkin olin kerran armeijan aikana putkassa. Maistuuko juotava?
#
- Kannattaako tässä enää alottaa, minä sanoin. - Aloittaa kannattaa aina, lopettamisen suhteen pitää olla varovaisempi, taiteilija sanoi.
#
- Huomenna on työpäiväkin. Minulla on vielä aamuvuoro, minä sanoin. - Kaikilla on huomenna työvuoro, minullakin, jos saan kirjan "Vapaussotamme kuvina". Siinä on Oulun valtauksesta kuvia ja siihen sotatoimeen on vaarikin osallistunut.
#
Tämä on kyllä mun elämän vaikein työ. Onneksi se akka muisti, että teoksessa "Vapaussotamme kuvina" on vaarista kuva Valkosessa karvalakissa ja kivääri selässä.
#
Vai oliko vain Mannerheimillä valkoinen karvalakki? Pihlaja kyseli, joi olutpullosta suoraan, sai pullon tyhjäksi ja pani sen lattialle sohvan viereen.
#
- Yksinkö te täällä asutte? Annikki kyseli. - Voi älä nyt teitittele työttökulta, kun minä olen vielä näin nuori, Pihlaja sanoi. - En teitittele, Annikki lupasi.
#
- Mun nimi on Seppo, Pihlaja esitteli itseään. Vanha Pihlaja tuli huoneeseen harmaassa puvussa, valkoisessa paidassa, solmiossa ja liiveissä ja niin hiljaa, ettei sitä huomannut ennenkuin se jo oli joukossa.
#
- Ja täällä vaan juhlat jatkuu, se sanoi. - Ei muuten jatku, vaan nyt odotellaan tota teosta "Vapaussotamme kuvina", että päästäisiin tekemään Suomen maalaustaiteen historiaa, poika sanoi.
#
- Tämä on minun morsian Annikki, minä esittelin. Vanha Pihlaja tervehti kädestä sitä ja esitteli itseään. - Koko yön ja pyhäpäivän taas mäiskänneet niin, ettei siunaaman rauhaa saa vanha mies ja kaikki paikat sotkeneet.
#
Kuka tämänkin taas siivoaa ja koska, Pihlaja sanoi. - Kyllä minä voin siivota, Annikki sanoi. - Se on miehen puhetta, naiset vaan siivoamaan, poika sanoi. Annikki nousi ja rupesi keräämään astioita pöydiltä ja pulloja ja kantamaan niitä keittiöön. - On tämä nyt vähän, vanha Pihlaja esteli.
#
- Ei tässä mitään, Annikki sanoi, helpottuneena kun pääsi tekemään jotakin käsillään, vei astioita keittiöön minkä kerralla sai kulkemaan ja haki lisää, isä kyseli taiteilijalta, mitä juopposakkia se taas oli kuljetellut, poika ei ollut porukkaa edes tuntenut, tarttunut sen mukaan jostakin keskustan kapakasta sulkemisajan seutuun ja kun isä moitti sitä siitä, se lähti keittiöön Annikkia neuvomaan.
#
Kuului, kuinka ne laskivat vettä hanasta ja poika selitti Annikille pesuaineista ja kuivauskaappia ja tiskausaineista kaapista pesupöydän alta.
#
Poika tuli takaisin ja auttoi astioiden kantamisessa, vanha Pihlaja yritti vielä estellä Annikkia, mutta lopetti sitten ja meni ikkunan eteen tuoliin istumaan ja katseli siitä ulos.
#
Se kertoi, kuinka pilville oli olemassa samanlainen luokitusjärjestelmä kuin kasveille, jossa pilvet on jaettu heimoihin ja alalajeihin, tehty joskus tuhatkahdeksansataaluvulla, mutta jota hän ei ole saanut käsiinsä, vaikka oli etsiskellyt jo monta vuotta.
#
Sen poika tuli keittiöstä ja kurkki sen olkapään yli ikkunasta pilviä, sanoi jotakin luokitusjärjestelmistä ja tuli sohvalle istumaan; keittiöstä kuului astioiden vatkausta ja vesien laskemista.
#
Polttelin ja katselin pitkin huonetta, jonkin työn vuodessa se vanha Pihlajakin kumminkin tekisi ja vaihtaisi varmasti painoa, jos sitä puhuisin, olisihan sekin muutama tonni ja ehkä yliopistolta saisi lisää, vuosikertomuksia ja opinto-oppaita.
#
Vanha Pihlaja kertoi tutkimuksistaan yliopistolla, kemiasta, jota oli luennoinut kaksikymmentä vuotta ja ylikin ja mitä siinä sen mielestä oli vikana.
#
- Sen kunniaksi, maalari sanoi, tyrkytti minulle olutpullon, nosti pullonsa ja joi, minä avasin omani avaajalla ja maistelin lämmintä kaljaa.
#
- Alkoholillakin on joskus ollut tärkeä tehtävä ihmiskunnan kehityksessä, mutta se vaihe on nyt ohi ja siitä pitäisi luopua. Sen tehtävä on loppu, sitä ei enää tarvita, vanha mies sanoi. Me joimme olutta, Annikki tuli keittiöstä ja viereeni istumaan, maalari tarjosi sille olutta, mutta se ei huolinut.
#
- Kiitoksia vaan neidille oikein kovasti, vanha Pihlaja sanoi. - Ei mitään kiittämistä, Annikki sanoi.
#
- Jos tästä talonpito paranisi kun Seppo menee naimisiin. Ei ainakaan minun vanhan miehen tarvitse olla paikkoja aina siivoamassa. - Mihinkä naimisiin minä muka menisin, poika sanoi. - No sen neidin kanssa joka täällä hyppää. - Meidän suhde on ihan työsuhde, poika sanoi.
#
Se kyseli, halusiko Annikki likööriä, jota piti olla jossakin keittiön kaapissa vielä jälellä, lähti sitä etsimään, kolisteli keittiössä, lauleskeli siellä itsekseen ja tuli sitten pullo toisessa kädessä ja lasi toisessa, kaatoi Annikin kieltelemisistä välittämättä ja antoi lasin pöydän yli, läikytti likööriä pöydälle ja pyyhki sitä sinisellä nenäliinalla hinkaten.
#
- Minä en kemiasta ymmärrä mitään, minä sanoin. - Se on ihan helppoa jos sitä oikein opetetaan, professori sanoi. - Minäkään en enää muuta muista kun että vesi on hookaksoo, poika sanoi. - Sen minä kyllä uskon, isä sanoi. - Ei no, keskikoulupohjalla, minä sanoin.
#
Vanha Pihlaja selitti asiaa niin, että kaikki oli vain ajattelemisesta kiinni, jokaisen asian tarkasta ajattelemisesta eikä minkään asian uskomisesta, politiikassa kaikki annettiin uskon asioina, sanoina ja korulauseina, sama tieteessä, jota selitettiin kaikenlaisten popularisoijien kautta samanlaisina uskonkappaleina.
#
- Kirkon uskonkappaleet on ainoat, joihin kukaan ei enää usko. Ei niitäkään tietysti pidä uskoa, vanha Pihlaja sanoi. - Ei me noista ymmärretä, poika sanoi. - Eihän tässä mitään merkillistä ole.
#
- Ihmiset tulee tänne pitämään hauskaa ja sinä alat heti paasata tommosta paskaa, poika sanoi. - Ei puhukaa vaan, minä sanoin.
#
- Mitäpä tässä sitten, isä sanoi. - Älä nyt leikistä suutu, poika sanoi. - En minä suutu mutta en viitsi sulle mitään puhuakaan. Se on niin turhaa, isä sanoi.
#
- No sano sinä tyttö jotakin, poika sanoi Annikille. - En minä mitään tiedä. - Aina sitä jotakin pitää tietää. - En ainakaan tästä asiasta.
#
- Sinä olet kuule sen näkönen tyttö, että jos minua joskus pyydetään maalaamaan Haukiputaan kirkkoon alttaritaulu niin minä otan sinut Maria Magdaleenan malliksi. Tulisitko? poika sanoi. - En tule, Annikki arveli. Se maisteli varovasti likööriään, poika korkkaili uutta olutpulloa itselleen ja minulle toista.
#
- Kyllä varmasti tulet kun minä tulen kotoa hakemaan. Tai tulet muuten, ei tehdäkään alttaritaulua.
#
Maalataan sellanen taulu, että tyttö ja punapukunen harlekiini. Minä maalaan harlekiinille oman naamani ja sinä saat olla tytön mallina. Siitä tulee kyllä hyvä, varmasti.
#
Taideseuran syysnäyttelyssä kuule, saskiat hyppii tasajalkaa taidemuseon portaat ylös ja alas kun ne sen näkee. Ne näkee siinä tytössä kaikki itsensä, uskotko? poika selitti.
#
- En minä nyt kumminkaan tule, Annikki sanoi. - Tulet sinä kun Ilmari käskee. Se on minun kaveri ja kun se itse käskee niin sinun on pakko tulla. Uskotko? - Se nähdään sitten.
#
-" Vapaussotamme kuvina "kun vielä saadaan niin johan suti alkaa suihkasta.
#
Ethän loukkaantunut äskösestä, ethän? Ei se kannata, poika sanoi. - En minä suuttunut, Annikki yritti vakuuttaa. - Kaikki sinä suututat ja resuat viikkokaupalla juovuksissa. Maalaamisestakaan ei tule mitään. Lopettaisit tuon yhden työn vaikka millä tavalla ja rupeaisit taas kunnon töihin, vanha Pihlaja sanoi.
#
- Mutta kun sille akalle ei mikään kelpaa ja sitä ilman perikunta ei taulua osta. Se on maisteri ja niiden mielestä ainut siinä porukassa joka ymmärtää taidetta. Pakko minun on tehdä se sille mieleiseksi, poika valitti.
#
- No jätä kesken, isä sanoi. - Enhän minä sitäkään voi kun olen näin paljon siihen rahaa ja aikaa jo uhrannut. Pakko mun on rahat niiltä saada.
#
- Jos lopettaisit tuon juomisen niin heti tulisit toimeen puolta vähemmällä, isä sanoi. - Hyvä neuvo, poika sanoi. - Niin oli, isä vakuutti.
#
- Ja jos lopettaisi koko elämisen niin tulisi vieläkin vähemmällä toimeen, poika sanoi. - Laskennollisesi kyllä, isä sanoi. Niitä rupesi kumpaakin naurattamaan.
#
Poika nousi ja käveli kirjahyllylle, etsi levypinosta levyä ja pani sitten soimaan, sääteli ääntä, voimakkuutta ja tummuutta, meni ikkunan eteen seisomaan, otti savukkeen paidan rintataskusta ja sytytti sen.
#
Minun rupesi tekemään tupakkaa mieli ja hain askin päällystakin taskusta eteisestä.
#
- Joku Sibeliuksen kansallisuusajatus taiteessa on mun mielestä ainoa oikea, se että oman kansallisuuden aineksista luo jotakin koko maailmaa eteenpäin vievää. Jotain merkitystähän silläkin on, että ihminen syntyy johonkin määrättyyn kansaan, isä sanoi.
#
- Tämä ei ole Sibeliusta, poika sanoi. - Minä tiedän sen, isä sanoi. - Sibelius nyt ei ollut muuta kun itsetärkeä paska, poika sanoi. - Ei pidä paikkaansa, isä väitti.
#
- En tiedä sitten, mutta minä tanssin tämän ihanan neidin kanssa tämä valssin, poika sanoi. Se tuli Annikin eteen, kumarsi ja raapaisi jalalla niin, että matto sylttääntyi ja se kääri sen kokonaan pois ja nosti Annikin keskilattialle. Ne rupesivat tanssimaan valssia, mutta niin lyhyin askelin, että tuskin liikkuivat.
#
- Kun se kirja tulee valmiiksi, niin toisitteko minulle pari kappaletta heti, professori pyysi. Lupasin tuoda.
#
Katselin Annikin ja maalarin tanssimista, maalarilla näytti olevan vaikeuksia pystyssä pysymisessä, professori selitti, miten pitkästä aikaa taas jännitti saada kirja ulos, tohtoriväitöstään se oli eniten jännittänyt ja julkaissut sen jälkeen niin monta kirjaa, että maku oli mennyt, kertoi tämän kirjan sisällöstä ja niistä kokeista, joita kolmen vuoden ajan oli tehnyt ja teettänyt yliopistolla, siitä metelistä, joista jo kokeista oli noussut ja joka kirjasta ehkä nousisi.
#
- Meillä on talossa vähän jarrutusta ja lakonuhkaa, mutta eiköhän se siitä selviä. Kyllä minä pari kappaletta voin heti tuoda, minä sanoin.
#
- Vai semmoista. - Eiköhän se pian selviä. - Mistä siellä on kysymys? - Rahasta.
#
Levy loppui ja maalari toi kumarrellen Annikin viereeni istumaan, tyrkytteli minulle olutta ja Annikille likööriä pullosta, minä kielsin ja se meni panemaan levyä grammariin ja tuli sitten hakemaan Annikkia uuteen tanssiin.
#
- Johan se innostui, vanha Pihlaja sanoi. - Antaa heidän tanssia, minä arvelin. - Minulla oli vaimo sellainen, ettei se kestänyt minun senaikaista minääni. Se lähti ja jätti Sepon minulle.
#
Se oli taiteellinen ja siltä Seppo on lahjansa perinyt, minulta ei mitään. Minä luulin, että kun se on minun poika niin se voisi opiskella luonnontieteitä, että ne olisi sille helppoja. Siitä ei tullut mitään.
#
Jos vaimo olisi tähän asti kestänyt minun kanssani niin me tulisimme toimeen aivan toisella tavalla, professori sanoi. - Semmostahan se on, minä sanoin.
#
- Tuntuu siltä, että minä vasta nyt ajattelen monesta asiasta samoin kuin se ajatteli jo silloin. Mitähän se nyt ajattelee? Minä en ole nähnyt sitä kahteenkymmeneen viiteen vuoteen. Minä muistankin sen aina nuorena, semmosena kolmikymmentävuotiaana. Vanhahan senkin jo täytyy olla, isä sanoi. - Niin kai, myönsin.
#
Rupesin katselemaan kelloa, se oli jo yli yhdentoista ja aamulla olisi töihin meno seitsemäksi.
#
Maalari ei enää tuonut Annikkia takaisin istumaan, vaan vaihtoi levyjä ja jatkoi tanssittamista.
#
Professori meni keittiöön ja kolisteli siellä astioita, viipyi, ja tuli sitten teekuppi kädessä ja istui liottelemaan teepussia kupissa, kyseli olisiko joku muu halunnut, poika kielteli, koska olutta ja viinaakin olisi, isä piti sille pientä esitelmää alkoholin vaikutuksesta ihmisen henkiseen puoleen, se nauratti poikaa, isä selitti, kuinka aina varoiteltiin viinan vahingollisesta vaikutuksesta ihmiselimistöön, mutta sillä ei suurtakaan väliä, koska madot ruumiin kumminkin söisivät; henkinen puoli oli aina tärkeämpi.
#
eun seuraava kappale loppui, rupesin tekemään lähtöä vaikka maalari yritti sitä estellä. Eteisessä se autteli auliisti takkia Annikin ylle ja lupasi soitella ja pitää yhteyttä, tuli saattamaan ulos ja vilkutti portailta ja huusi hyvästejä mennessämme pihan yli kadulle.
#
Oli taas pakastanut niin, että lätäköt jo jäässä ja kirkkaalla taivaalla puolikas kuuta. Selitin Annikille, kuinka kuusta voi nähdä oliko se pienenemässä vai kasvamassa siitä kirjaimesta, jonka kuun näkyvästä osasta pystyi muodostamaan kun muisti, että kuu aina valehteli. - Yhtä pitkä täältä on kävellä takaisin, kun tänne oli tullakin, Annikki sanoi. Myönsin, ja kävelimme rautasillalle radan yli ja katua joka tuli uimarannalta päin.
#
- Kauhee mies se taiteilija kun se koko ajan halusi tanssia. Minähän en kyllä sen malliksi mene, vaikka maalaisi tuomiokirkon alttaritaulua, Annikki sanoi. - Ei tarvitse mennä, jos et halua, minä lupasin.
#
Kävelimme sillasta yli ja joenpenkkaa pitkin ja vanhan nahkatehtaan ohi ja puiston läpi keskikaupungille.
#
- Minä olen niin ajatellut, että mentäisiin kihloihin ja ruvettaisiin etsimään asuntoa ja sitten vaan naimisiin, kun löydettäisiin asunto, minä sanoin. - Ihanko totta? - Totta totta. - Ettei se maalarin olut sinua pannut tämmösiä puhumaan. - Ei pannut. - Mennään vaan, se sanoi.
#
Keskustan jälkeen kaduilla oli hiljaista. Kaupunki tuntui nukkuvan. Ajattelin, kertoisinko Annikille omasta painosta, mutta en sitten halunnutkaan, ennenkuin siitä olisi tullut todempi.
#
- Minä kerron Matillekin, jos se siitä rauhottuisi, Annikki sanoi. - Kerro.
#
Lupasin tulla seuraavana päivänä ja se lähti menemään portaita ylös, jäi vielä rappukäytävän mutkaan katsomaan, valo sammui ja minä sytytin sen alhaalta, kuuntelin, että se sai oven auki ja pääsi sisään.
#
Menin ulos ja lähdin kävelemään kämpille. Katsekin vastaantulijoita tarkkaan; niitä ei ollut montaa ja jokaista katsellessa ajattelin, että tiesin jotakin, jota niistä yksikään ei tiennyt. Niin ainakin luulin.
#
Kämpässä kaikki oli samanlaista kuin lähtiessä.
#
Heräsin kellon soimiseen ja nousin ylös, panin kahviveden kiehumaan sähkölevylle pöydän kulmalle, peseydyin lavuaarissa huoneen nurkassa, keittelin kahvin valmiiksi, otin voileipäaineet kylmäkaapista ikkunan alta, laitoin voileipiä, söin ja join kahvit.
#
Istuin sängynlaidalla ja polttelin aamusavut, ajattelin Annikkia ja kihloihin menemistä ja sitä toista naista, jota en halunnut ajatella; kirjeitäni, jotka se oli lähettänyt kotiin postipakettina, se oli säilyttänyt ne kaikki monelta vuodelta, äiti ei ollut uskaltanut pakettia avata vaikka näin, että sen oli kovasti tehnyt mieli ja sitä, kuinka olin lukenut kaikki kirjeet saunan pesutuvassa ja polttanut niitä sitä mukaa kuin saanut luettua. Niistä tuli paljon valkoista tuhkaa, joka hajosi hiilihangolla kopistellessa. Jälkeenpäin ne tuntuivat toisen ihmisen kirjoittamilta.
#
Hain lehden alhaalta postiluukusta, vuokraemäntä tuli eteiseen toivottamaan hyvän huomenen, aamutakissa ja ilman hampaita. Ylhäällä katselin lehdestä otsikot ja luin urheiluosaston, näin syksyllä siinäkään ei ollut mitään kiinnostavaa.
#
Puin päällysvaatteet päälleni ja menin ulos. Pakkasta tuntui olevan jokunen aste, sain auton sivuoven auki sytkärillä lämmittämällä ja raaputtelin ikkunoita puhtaaksi muovipalalla, istuin poikkipäin penkille, hakkasin jalat puhtaaksi, sain auton käyntiin, annoin sen lämmitä hetken, peruutin, käänsin ja ajoin tielle.
#
Painon pihassa ei ollut muita autoja vielä, parkkasin lähelle ovea, menin sisään ja sytyttelin valoja edelläni.
#
Leimasin kellokortin, tulin painoon ja panin sinne valot nappulasta oven vierestä. Vein vaatteet naulakkoon ja kiertelin koppiin.
#
Järjestin viikon työlistat ajojärjestykseen, huomasin Pihlajan työn niiden joukossa, luin sen ja kävin varmistamassa, että siitä pellit olivat jo tulleet alas. Ajattelin panna sen heti johonkin koneeseen, sekin jo myöhässä, ja rupesin odottelemaan miehiä töihin.
#
Luottamusmies tuli seitsemän jälkeen ja kyseli töitä. Annoin sille Pihlajan työlistan ja katselin, kuinka se kävi hakemassa pellit telineestä ja kiinnitteli niitä koneeseen.
#
Kun kello tuli kahdeksan eikä muita näkynyt, menin kyselemään luottamusmieheltä mitä oli tapahtumassa. - En minä tiedä, se yritti ensin sanoa. - Kyllä sinä tiedät, väitin. - En tiedä. Minä hoidan omat hommani niinkun näkyy, muusta minä en tiedä enkä välitä.
#
- Mun täytyy soittaa tästä heti Martikaiselle. - Eiköhän se jo tiedä. - Tietääkö? - Tai ainakin arvaa. - Kyllä minä soitan, minä sanoin. - Senkun, se sanoi ja ruuvaili pellin kiinnityksiä.
#
Jätin sen niihin töihin ja menin soittamaan kopista. Etsin talon puhelinluettelosta Martikaisen kotinumeron.
#
Kun soitin, Martikainen vastasi niin nopeasti, että sen täytyi istua puhelimen vieressä odottamassa, tai sillä oli puhelin kotona sellaisessa paikassa. En ollut käynyt siellä.
#
- Täällä on Sipola yksin töissä. Sipola on luottamusmies, sanoin. - Onko se koko talossa? - Minä en tiedä kun painosta, sanoin. - Koko talossa se on, varmasti. - Saattaa olla. - No katsotaan sitten. Kai ne jonkinlaista yhteyttä ottaa, kiitos vaan, Martikainen sanoi ja pani puhelimen kiinni.
#
Katselin, että Sipola oli saanut koneen käyntiin ja alkanut painaa. Menin koneen viereen katselemaan, Sipola ei puhunut mitään, en jaksanut kauan seisoa, kävelin salin läpi sitomon puolelle, näin sitomon luottamusmiehen ja työnjohtajan istuvan kopissa, työmaalla ei ollut muita ja menin koppiin sisään ja pöydän päähän tuolille istumaan ja tupakoimaan.
#
- Martikainen lupasi tulla kohta, sitomon työnjohtaja sanoi. - Pojat ottaa huomenna neuvottelut, sitomon luottamusmies sanoi. - Tämä on laiton lakko, työnjohtaja sanoi. - Niin on, luottamusmies myönteli.
#
- No etkö sinä niille mitään saa? - Mitä minä? - No sano, että tämä on laitonta touhua. Työehtosopimuksen vastaista. - Kyllä se niille on sanottu ja sekin, ettei liitto tästä sakkoja maksa kun liitto ei ole tämän takana. Eihän liitto ole minkään sopimuksen vastaisen lakon takana.
#
Kyllä sinä sen tiedät, luottamusmies sanoi. Se nousi ja lähti kävelemään sitomon saliin, katseli koneita ja arkkipinoja, vilkaisi meihin päin ja meni sitten painon puoleisesta ovesta painoon.
#
Sitomon työnjohtaja selitti minulle, kuinka liittoa ja osastoa ei helposti saataisi tuomittua työtuomioistuimissa kun lakko oli tehty näin, luottamusmiehet töissä, ei mitään romantiikkaa mukana vaan työnantajalle ja liitolle hankalimmalla mahdollisella tavalla järjestetty painostus. Ne näyttivät osaavan asiansa.
#
- Sipola painaa meillä yksistään isolla koneella, sanoin. - Mitä siitä sitten? - No kun siinä sopimuksen mukaan pitää aina olla kaksi, painaja ja apumies. - Voit sinä siitä sille sanoa. - Kohta minä sanonkin. - On kyllä aikoihin eletty, sitomon esimies sanoi.
#
Lähdin takaisin painon puolelle, Sipola painoi siellä aika vauhdilla, sitomon luottamusmies seisoi sen vieressä luovutuspäässä juttelemassa. Menin koneen viereen seisomaan ja katselemaan, otin luovutuksesta arkin ja luin sitä pöydällä koneen päässä. Se oli Pihlajan tutkimusta, en ymmärtänyt siitä mitään.
#
- Tuntuu konekin taas pelaavan, sanoin. - Mikä ettei, Sipola sanoi.
#
Sitomon luottamusmies sanoi sille jotakin, jota en kuullut ja lähti omalle puolelleen. Yritin lukea tutkimusta eteenpäin ja panin sitten arkin roskakoriin koneen viereen.
#
- Mitä sitä tästäkin taas tulee? sanoin. - Pojat piti talolla kokouksen ja päätti antaa vähän vauhtia. Ja kyllä minä sen sanon, että talonkin kannattaa nyt olla vähän varovainen tämän kanssa. Siellä oli semmostakin porukkaa puhumassa, jotka ei ole ammattiliitosta vaan muista toimistoista Helsingistä lähetettyjä. - Onko noin.
#
- Mun kertomaksi sitä ei kuitenkaan kannata mainostaa. - Taskinenko? - Kyllä. - Vai niin, sanoin. - Mutta mun et kerro kertoneen. - En kai. - Varmasti. - En kerro. Kyllä sen kumminkin monet pian tietää.
#
- Minä en kerro tästä kenellekään muulle koko maailmassa ja jos siitä alkaa mun päälle jotakin juttuja kuulumaan niin minä tiedän mistä ne on lähtöisin, Sipola sanoi.
#
Katselin Sipolan painamista vielä vähän aikaa ja lähdin sitten kävelemään painosalia, ovesta ulos ja pitkää käytävää Martikaisen huoneeseen.
#
Martikainen puhui puhelimessa, näin sen oven valosta ja odottelin, että valo sammui, painoin nappulaa ja menin sisään vihreällä.
#
Martikainen ei pyytänyt istumaan ja seisoin sen kirjoituspöydän edessä, Martikainen kertoi soitelleensa ympäri maata ja liittoon, lakon olevan nyt vain meillä mutta sen pelättiin leviävän.
#
- Siitä mun piti tulla puhumaankin, sanoin. - Mistä kuulit? - Sipola kertoi alhaalla, että talolla oli ollut sellaisia puhujia.
#
Martikainen kertoi neuvottelujen alkavan huomenna, oli käsketty antaa periksi, ettei lakko menisi koko maata käsittäväksi jos vaatimukset vähänkin kohtuuden rajoissa, se selviäisi huomenna, Martikainen etsiskellyt toimitusjohtajaa koko aamun, sitä ei löytynyt mistään.
#
- Lakko päällä ja se saatanan hallinnon rationalisoija soittelee ja haukkuu, kun ei ole saanut minulta työnkuvauskaavaketta täytettynä. Minä käskin sen ottaa kaikki kaavakkeensa ja tukkia ne perseeseensä. Kai se minut kohta jonnekin rationalisoi, Martikainen valitti.
#
Menin alas. Sipola oli saanut painamisen loppumaan ja hain sille uuden työn kopista, katselin Pihlajan työn pientä arkkipinoa, otin seinustalta pumppukärryn ja arkkipinon lavan päälle kärryyn.
#
- Tämä Pihlaja on yksi semmonen vanha mies, jonka minä tunnen, sanoin Sipolalle, joka katseli vähän pitkään siirtelyjäni. - Minä vien tämän sitomoon, jos saisivat tämän tänään tehdyksi. Tämä on niin pieni työ ja se sitä niin kovasti odottaa, sanoin. - Saat luvan, Sipola sanoi.
#
Työnsin arkit pumppukärryllä sitomon puolelle, Sipola jäi painoon laittamaan toista työtä koneeseen, minä selitin sitomossa Pihlajan työstä työnjohtajalle, luottamusmies tuli siihen ja taittoi arkit taittokoneessa, siihen ei kauan mennyt.
#
Se kokosi muutaman kirjan arkit käsin, veti ne liimauskoneen läpi, kone läppäsi kannet kirjaan, luottamusmies leikkasi kirjat puhtaaksi ja antoi ne minulle, kolme kappaletta. Aikaa siihen meni vähän toista tuntia.
#
Minä juttelin sen kanssa ja sitomon työnjohtajan kanssa ja kävin välillä kurkistelemassa painon ovelta Sipolan työntekoa.
#
- Ei muuten, mutta kun se professori näitä niin kovasti odottaa, minä sanoin sitomon luottamusmiehelle. - Kyllähän tässä joutessaan jotakin tekeekin, se sanoi. - Ei ole mitään pitempää antaakaan, työnjohtaja sanoi. - Minä vien nämä illalla sille itse, sanoin.
#
- Sen kerrotaan seonneen lopullisesti, luottamusmies sanoi. - Ei varmasti ole, minä sanoin. - Niin siitä puhutaan. - Minä tunnen sen kuule, eikä siinä ole mitään sekaisin, minä sanoin. - No hyvä on jos ei ole, se sanoi. - Sen voit kertoa muillekin, minä sanoin. - Enhän minä siitä mitään tiedä, luottamusmies sanoi.
#
Otin kirjat ja menin sitomosta painon puolelle. Sipola painoi sen päivän toista työtä, minulla ei ollut mitään tekemistä. Luin Londonin kirjan loppuun ja panin sen salkkuuni.
#
Toisten osastojen työnjohtajia kävi juttelemassa, Martikaista ei näkynyt koko päivänä.
#
Puolelta päivin kävin syömässä, ruokalassa naiset tuskailivat valmiiden ruokiensa kanssa, niille ei syöjiä nyt löytynyt.
#
Iltapäivällä Sipola lopetti painamisen aikaisin ja tuli koppiini istuskelemaan. - Puhuitko sinä Martikaisen kanssa? se kysyi. - Kyllä. - Sanoitko minun sanoneen? - Minkä takia minä sen olisin sanonut? - Onko varmaa ja? - Usko jos haluat, minä sanoin.
#
- Uskoko se Martikainen? - Kyllä se siltä näytti. - Matti Taskisen kanssa ei kannata ruveta leikkimään, se ei turhan päite lähde liikkeelle. - En minä tiedä.
#
- Minä tunnen sen kuule pikkupojasta asti, sen on kuule pannut muutaman kerran paperitehtaatkin kiinni tässä maassa. Tämmönen on sille pelkkää verryttelyä, Sipola sanoi.
#
Katselin kelloa, se tuli kolme ja oli aika lähteä. - Jos kyytiä haluat niin minun kyydissä pääsee, sanoin. - Minä olen autolla, se sanoi.
#
Lähdimme peräkkäin kellokorteille ja vaatteet päällä pihan yli autoille. Autossa ajattelin, tulisiko tämäkin kihlaus päättymään niinkuin edellinen, kirjeitä ei nyt kumminkaan olisi poltettavaksi, siitä olin pitänyt huolen.
#
Kämpällä vaihdoin vaatteet, vuokraemäntä toi alhaalta lehteä. Se oli hakenut sen päivällä huoneestani ja lukenut. Se ei pitänyt sitä minään, jätti lehden pikkupöydälle ja hiippaili alas yhtä äänettömästi kuin oli päässyt ylös.
#
Hain lehden ja luin sitä tarkemmin kuin aamulla, selälläni sängyssä maaten, liimaamaton lehti, sitä oli hankala lukea. Jaoin sivuja lattialle sängyn viereen luettuun ja lukemattomaan pinoon.
#
Viideltä kävelin baariin syömään, ennen kuutta olin takaisin. Otin Pihlajan kirjat salkustani ja ajoin joen toiselle puolelle. Professori tuli avaamaan oven ja vei sisään keittiön puolelle istumaan.
#
- Siellä on nyt se morsian, ei mennä häiritsemään, se sanoi. - Vai niin. - Se toi sen kirjankin. Kai se siitä alkaa selvitä.
#
- Minä toin teille nämä, sanoin ja annoin sille kirjat, Pihlaja katseli kantta ja takakantta ja tekstiä, lähti hakemaan silmälaseja yläkerrasta, tuli takaisin ja rupesi lukemaan kirjaa keittiön kovalla tuolilla suorana istuen, kaksi kirjaa sylissä ja yksi kädessä.
#
- Meillä on lakko, mutta minä sain nämä teetettyä, sanoin. - Onko teillä lakko? se sanoi, ei kuunnellut. - Tänä aamuna alkoi, minä sanoin.
#
- Ei se vanha johtaja kyllä koskaan olisi taloa lakkoon päästänyt. - Ei kuulemma olisi. - Mutta poika päästi, Pihlaja sanoi.
#
- Luottamusmiehet on töissä, minä sanoin. - Mitäs se semmonen on, se kysyi, ajatteli sitä kesken lukemisensa, mutta ei kauan. - Kun luottamusmiehet on töissä niin ei päästä syyttämään niiden liittoa. Ainakaan heti, minä selitin.
#
- Mutta minun kirjaa saitte kumminkin nämä tehdyksi? - Se on jo kokonaan painettu. Se on niin pieni kirja ja painos.
#
- Luitko sinä tätä? - Kyllä minä sitä katselin, sanoin. - Miltä se näytti? - En minä siitä ymmärtänyt, sanoin.
#
Se ei sanonut siihen enää mitään, luki. Eteisestä kuului kolinaa ja ulko-ovi kävi ja sitten puhuttiin pihassa. Vanha Pihlaja nousi ja kurkki pihaan ikkunaverhojen raosta.
#
Se tuli äkkiä pöydän päähän ja rupesi taas lukemaan. Poika tuli sisään, tervehti ja alkoi mitata vettä kahvipannuun sinisellä posliinimukilla.
#
- No joko lähti? vanha Pihlaja kysyi. - Näit kai sen kun ikkunan takana niin piti luurata, poika sanoi.
#
Se kertoi maisterin antaneen sille kaksi viikkoa vielä aikaa taulun tekemiseen, tuonut kirjan, jossa vaarista syväpainokuva, ruskea, se ei asiaa auttaisi, mutta selitykset joka tapauksessa rupeaisivat olemaan vähissä nyt.
#
- Minä teen sen eikä viinan tippaa kahteen viikkoon, se on varmaa. Ja kun taulu on valmis ja rahat perikunnalta saatu niin se akka ei tähän taloon enää jalkaansa pistä, poika sanoi.
#
- Tämä Autio toi sen minun kirjan, isä sanoi. Se käänsi etulehden esille ja poika tuli sitä lukemaan hellan vierestä muki kädessä. -" Alkuaineiden muodostuminen orgaanisessa luonnossa. Kokeellinen osa ".
#
Siinä ei taida olla päätä eikä häntää, poika sanoi. - Tässä sitä vasta on, isä sanoi. - Vaikea uskoa, poika arveli ja meni takaisin hellan luo, nosti kahvipannun levylle ja napsautti levyn päälle hellan edestä.
#
Se kävi hakemassa maisterin tuoman kirjan olohuoneesta ja etsi siitä meille vaarin kuvan ja naureskeli sitä.
#
Professori kertoi lähtevänsä yliopistolle pitämään esitelmää ylioppilaille, vaihtavansa aihetta ja puhuvansa uudesta kirjastaan ja niistä tutkimustuloksista joita siinä nyt ensimmäisen kerran kirjan muodossa esittänyt.
#
- Saa nähdä miten ne sitten suunsa panevat, se naureskeli. - Nauraavat sut ulos, poika sanoi. - Sehän nähdään, isä sanoi. - Saako sitä tulla kuuntelemaan? poika kysyi. - Tule pois, hyväähän se sullekin tekee.
#
- Lähde sinäkin, poika sanoi minulle. - En varmasti lähde, minä sanoin. - Mikset lähtisi? - En kai minä mikään ylioppilas ole.
#
- Ei sinua kukaan siitä porukasta erota. Olet vaan ihan itsesi näkönen niin kukaan ei huomaa mitään. Olet sinä tarpeeksi tyhmän näkönen niiden porukkaan.
#
Mikä tilaisuus se on? poika kyseli. - Ihan julkinen esitelmä, isä sanoi. - No voitko sinä noin vain vaihtaa aihetta? - Totta kai.
#
- Minun piti mennä Annikin kanssa, minä sanoin. - Kuka on Annikki? poika sanoi. - Sen morsian, etkö sinä sitä muista? isä sanoi.
#
- Onko sulla morsian? - Mehän oltiin täällä eilen, minä sanoin. - Onko noin? - Etkö sinä sitä muista? minä sanoin.
#
- Toisilla pää harmaantuu, toisilla harventuu, elämä on sellasta. Haetaan se mukaan, poika sanoi. - Ei sitä semmonen kiinnosta, minä sanoin. - Voithan sinä käydä kysymässä, poika sanoi. - Ajetaan sen kautta ja minä otan sen mukaan ja me voidaan sitten heittää teidät yliopistolle, minä ehdotin.
#
- Tulkaa mukaan vaan, professori sanoi. - En minä siitä mitään ymmärrä, minä sanoin. - Luuletko, että minä sitten ymmärrän. Mennään kuuntelemaan, kun ne nauraa isäukon ulos, poika sanoi.
#
- Voittehan te aina kuuntelemaan tulla, isä sanoi. - Eikös sinunkin pitänyt ruveta maalaamaan, minä sanoin pojalle. - Ei tässä enää hätäpäivää.
#
Asiat on sovittu sen akan kanssa, poika sanoi, kertoi, kuinka maisteri oli melkein piirtänyt vaarin sille valmiiksi kankaalle ja olisin sen kyllä tehnytkin, kulkenut jo pitkin huonetta etsimässä pensseliä ja väriä päästäkseen vetämään oikeaa ilmettä vaarin naamalle, mutta lopettanut, kun taiteilija luvannut mennä siitä paikasta jokisillalle ja hypätä koskeen niinkuin V. Lampi, sen verran se oli maisteria säikäyttänyt, että se oli jättänyt piirtämisen, ei kuitenkaan mikään ihan tyhmä, estetiikan maisteri ja ymmärsi taitelijoiden herkkää mielenlaatua.
#
Poika meni kaatamaan kahvikupilla vettä metalliseen kahvinsuodattimeen, jätti valumaan, haki toisesta huoneesta tupakkaa, tarjosi, etsi tulitikkuja kaapin hyllyiltä, löysi kokonaisen puntin, repi sen päästä auki, otti askin ja tarjosi tulta, istui hellan viereen tiskipöydän kulmalle, kaatoi lisää vettä suodattimeen ja seurasi veden valumista lasiseen kahvipannuun.
#
Minä nousin karistelemaan tuhkaa tiskipöydän lavuaariin, isä Pihlaja luki kirjaansa naureskellen itsekseen, käänsi aina viisi kuusi sivua kerralla ja luki valittuja otteita meille ääneen.
#
Poika otti kaapista kahvikuppeja ja lautasia ja toi ne pöytään. Se kehotti juomaan, toi kahvin hellalta ja kaateli.
#
Vanha Pihlaja kääntyi pöytään, veti kirjaa auki kämmensyrjällä pöytälevyä vasten, minä varoittelin vielä kosteasta selkäliimasta, se joi kahvia ja luki juodessaan, poika kävi etsimässä tiskikaapista tuhkakupin ja toi sen pöydälle.
#
- Lähdetäänkö kuuntelemaan? poika sanoi. - Ainakin minun täytyy käydä Annikin kautta. Jos se lähtee niin minäkin lähden, sanoin.
#
- Missä se luento on? poika kyseli tönien isäänsä olkapäähän. - Yliopistolla. - Moneltako? - Seitsemältä. - Me tullaan todistajiksi.
#
Mennään Aution autolla. Nyt minä muistan sen naisenkin, sellainen vaalea iso nainen, poika sanoi. - Ei se nyt niin iso ole, minä epäsin.
#
- No kumminkin metrikuusikymmentäviisi. - Onko se nyt iso? - On se jos itse on metriseitsemänyksi, poika sanoi, minä katselin kelloa ja rupesin hoputtamaan niitä liikkeelle.
#
Poika keräsi kupit pöydältä tiskipöydän altaaseen veteen seisomaan, tyhjensi tuhkakupin ja pinosi sen samaan kasaan, mentiin ulos ja autoon ja ajettiin Annikkia hakemaan.
#
Menin yksin ylös. Annikin veli oli lähtenyt kokouksiinsa, Annikki ei olisi halunnut lähteä mihinkään yliopistoille, mutta veti sitten vaatteet päälle ja lähti mukana alas, kun pyysin.
#
Se pakkasi itsensä takapenkille, poika esitteli siellä itseään monimutkaisilla lauseilla, isä tuhisi siitä etupenkillä. - Kyllähän me jo eilen tavattiin, minä olen Annikki Taskinen, Annikki sanoi.
#
- Kyllä minä muistan, poika sanoi. - Mahtaako muistaa, isä sanoi. - Eikö se muistaisi. Vaikka niin tanssittiinkin yhdessä, Annikki sanoi.
#
- Muistatko kun lupasit maalata taulunkin Annikista, minä sanoin. - Kaikki on muistissa, poika vakuutti.
#
Tulimme yliopistolle. Jätin auton parkkipaikalle pääoven eteen, pistin auton ovet lukkoon, isä Pihlaja meni jo edellä portaita ylös, Annikki pisti käden minun käteeni ja poika kiersi sen toiselle puolelle ja vei sieltä käsikynkästä, väkeä tuli samaan aikaan molemmilta puolilta parkkialueilta ja bussipysäkiltä päin, portaat Näsin harmaata graniittia, oven edessä ritilä, ovesta sisään ja pitkän eteisen poikki peräseinälle vaatenaulakoille.
#
Vanha Pihlaja antoi jo takkiaan narikan vanhoille naisille. Poika meni perässä palsaa kävellessä päältä kiskoen.
#
Narikan naiset antoivat vaatteita vastaan akryyliset merkit, joissa siniseksi maalatut kaiverretut numerot. Panin merkin pikkutakin sivutaskuun ja yritin tyrkyttää naisille rahaa, ne eivät sitä huolineet. - Ei tämä mikään kapakka ole, poika rähähti.
#
Menimme portaita ylös toiseen kerrokseen professorin perässä ja jostakin ovesta sisään. Tulimme suureen saliin, jossa heti vasemmalla puinen kateederi ja sen takana seinän yli ulottuva vihreä taulu, kateederin edestä nousi pitkä rivi pöytiä ja penkkejä salin perälle asti.
#
Professori jäi kateederille ja rupesi nostamaan salkustaan kirjoja ja paperinippuja pöydälle.
#
Me nousimme portaita penkkirivien päässä peremmälle, etuosassa istui jo nuoria tyttöjä ja poikia, jotka katselivat meitä, menimme viimeiseen penkkiriviin päähän istumaan.
#
- Tässä tuntee itsensä taas vähintään akateemiseksi, poika sanoi. - En minä ainakaan, minä sanoin. - Suita puuttuu riittävä pohjakoulutus, poika sanoi.
#
Istuimme ja odotimme, että jotakin tapahtuisi. Saliin tuli väkeä koko ajan, ne täyttivät penkkejä alhaalta ylöspäin, mutta sali oli niin suuri, että meidän ja niiden väliin jäi selvä rako.
#
- Lähdetään kuule pois, Annikki rupesi sanomaan. - Älä nyt hätäile, poika sanoi. - Katsotaan vähän aikaa, minä sanoin.
#
Vartin yli seitsemän professori kävi vetämässä salin oven kiinni ja tuli takaisin pöydän taakse. Se katseli pitkin salia, odotteli sen aikaa, että puheen porina salissa loppui.
#
- Minun piti tänään pitää teille yleisluento epäorgaanisesta kemiasta, sen historiasta ja vähän muustakin ja sitä varten valmistelin tällaisen nipun papereita, jotka aioin teille esittää, professori sanoi ja heilutteli aika paperinippua, pani nipun sitten pöydälle, tasoitti sitä hankaamalla päitä pöytälevyä vasten.
#
- Näitä papereita en kuitenkaan nyt aio teille lukea. Tämän luennon piti olla kaksiosainen ja kaksiosaisena minä aion sen pitää; ensimmäisen osan tänään ja toisen viikon päästä tässä samassa paikassa ja samaan aikaan.
#
Minulla on täällä juuri painosta tullut kirja. Minä panen sen saliin kiertämään, niin että voitte sitä katsella. Puhun siitä ja siten, että ensi viikolla puhun tutkimustuloksistani ja tänään vähän niiden historiasta.
#
Professori toi yhtä painosta tuomaani kirjaa ja antoi sen ensimmäisen penkkirivin päässä tytölle. Tyttö otti kirjan ja rupesi sitä selailemaan.
#
Professori palasi takaisin kateederin taakse, käveli siellä vähän aikaa edestakaisin, ja rupesi sitten puhumaan, aluksi sanoissaan takellellen, mutta päästyään vauhtiin selvästi ja takeltelematta:
#
- Joitakin vuosia sitten käsiini joutui eräs saksalainen kemian oppikirja, jonka luin suurella mielenkiinnolla, vaikka sen esittämät käsitykset täysin poikkesivat niistä, jotka monikymmenvuotisen tiedemiehen urani aikana olin muodostanut ja joita pidin kemian itsestään selvinä perustotuuksina.
#
Meidän nykyisten ja minun silloisten käsitysten mukaan aineen häviämättömyyden laki on eräs niitä peruslähtökohtia, joka kemiassamme on todistettu.
#
Meidän käsityksemme mukaan ainetta ei voi syntyä tyhjästä, ja alkuaine ei voi muuttua toiseksi muuta kuin ydinreaktiossa. Tässä oppikirjassa väitettiin nyt, että alkuaineet orgaanisessa luonnossa muuttuvat toisiksi kasvien kasvuprosesseissa.
#
Ensimmäinen ajatukseni oli tietysti, että väite oli valhe, tai perustui erehdykseen, mutta luettuani laajat koetulokset ja todettuani koejärjestelyjen täyttävän ankaran tieteelliset vaatimukset, jouduin ajattelemaan, kuinka tarkasti olin itsellenikään tullut todistaneeni alkuaineen häviämättömyyden lain ja alkuaineen syntymisen mahdottomuuden.
#
Totesin, että olin aina ottanut sen itsestään selvyytenä. En ollut kokeellisesti nähnyt sitä missään todistettavan.
#
Lakiin oli aikoinaan päädytty johtopäätöksillä Avogadron laista ja tähän päivään saakka koko tämä perustavaa laatua oleva erään kokeellisen tieteen, luonnontieteen, perusväittämä edelleen oli johtopäätösten varassa.
#
Minun oli silloin tunnustettava itselleni, että olin tehnyt kymmeniä vuosia työtä ja rakentanut kokonaisen maailmankäsitykseni asian varaan, jota koskaan missään muodossa ei kukaan ollut todistanut. Nyt tämä maailmankatsomukseni perustana oleva perustotuus tässä tutkimuksessa todistettiin vääräksi kokeilla, joiden todenperäisyys voitaisiin koska tahansa varmistaa toistamalla nämä samat kokeet modernissa kemian laboratoriossa.
#
Oppikirjassa esitetty koesarja oli kestänyt kymmenen vuotta. Minä ajattelin selvitä lyhyemmässä ajassa, toivoin saavani lyhyemmässä ajassa todisteet siitä, että koejärjestelyissä kuitenkin olisi ollut jokin virhe, jota en lukiessani huomannut mutta joka selviäisi laboratorio-olosuhteissa ja minä voisin palata takaisin vanhaan turvalliseen ajatteluuni, siihen, joka minulle oli opetettu jo koulussa ja jonka varassa olin tehnyt koko elämäntyöni, kirjoittanut alan oppikirjoja ehkä enemmän kuin kukaan toinen tässä maassa ja antanut luonnontieteellisen maailmankatsomuksen sadoille opiskelijoille.
#
- Koejärjestely itsessään oli yksinkertainen, eikä se vaatinut mitään sellaisia laitteita, mitä minulla ei olisi ollut käytettävissäni. Suurin vaikeus oli työn läpi viennissä nykyaikaisessa yliopistoympäristössä.
#
Niiden kolmen vuoden aikana, jolloin kokeita suoritettiin ja tieto niistä vähitellen levisi, työtovereitteni suhtautuminen minuun muuttui kokonaan.
#
Voin sanoa, että ennen kokeiden aloittamista nautin huomattavaa arvonantoa osastolla ja koko maassa. Minä olen vanha mies ja tehnyt paljon työtä elämäni aikana.
#
Useat yliopistolla opettajina olevat tutkijat ovat ainakin jossakin vaiheessa opintojaan olleet oppilainani. Kolmessa vuodessa sain sellaisen maineen, että minua nyt pidetään seonneena, hulluna. Te tiedätte sen ja minä tiedän sen. Siitä puhutaan nykyään, jos ei aivan julkisesti niin puoliksi kumminkin.
#
- Työtähän en mitenkään pyrkinyt tekemään salassa ja osia työstä tuli julkisiksi sitä mukaa, kun opiskelijat saivat valmiiksi siihen liittyviä pienempiä kokonaisuuksia. Niistä on ehtinyt jo kuulumaan monenlaista puhetta.
#
Ei ole haluttu uskoa kokeita, jotka on tehty tunnetuissa olosuhteissa täysin hyväksytyillä analyysimenetelmillä. Usko on merkillinen asia ja auktoriteetteihin uskominen varsinkin. Tiede on uskonto. Sillä on tänä päivänä omat vanhat profeettansa ja näillä profeetoilla dogminsa.
#
- Kuitenkin tieteen pitäisi olla ajattelun asia eikä uskon, ja luonnontieteen varsinkin.
#
- Nämä tutkimukset on toistettu nyt ainakin kolmeen kertaan sadan vuoden aikana ja saatu aina samat tulokset. Epäorgaaniset alkuaineet muuttuvat kasvien kasvuprosesseissa toisiksi alkuaineiksi.
#
Ensimmäisen kerran kokeet suoritti tuhatkahdeksansataaluvulla saksalainen tutkija Herzeele, jonka nimi nykypäivän kemistille ei kerro mitään. Hän suoritti kokeensa samaan aikaan, kuin Liebig ja hänen ajattelutapaansa seuraavat kemistit laskivat perustan nykyaikaiselle kemialle.
#
Oli suunnaton vahinko, että Herzeelen tutkimukset silloin vaiennettiin kuulumattomiin. Ne eivät yksinkertaisesti sopineet Liebigin ja Liebigiä seuranneiden kemistien uskonkappaleisiin.
#
Herzeelen tutkimusten mukaantulo epäorgaanisen ja orgaanisen kemian kehitykseen olisi estää ne valtavat vaikeudet, joiden edessä tänä päivänä olemme, kun luonnontieteitä, nimenomaan kemiaa on liebigiläisen uskonnon mukaan käytetty kemiaan perustuvassa teollisuudessa ja kemiaan perustuvan maanviljelyksen sata vuotta tapahtuneessa ennennäkemättömässä kehityksessä.
#
- En tiedä, kuinka Herzeele aikoinaan tuli aloittaneeksi kokeensa. Hänestä ei ole säilynyt samanlaista anekdoottia kuin Newtonista, joka päähänsä pudonneesta omenasta sai aiheen keksiä painovoiman, niinkuin tavataan sanoa. Newtonille olisi saattanut olla hedelmällistä mietiskellä myös, kuinka omena oli puuhun noussut. Sitä hän ei tehnyt, siinä hänen rajoittuneisuutensa.
#
Herzeelestä ei ole säilynyt anekdootteja eikä hänestä tiedetä juuri muutenkaan. - Vain osa niistä merkillisistä kokeista, joita Herzeele yksityislaboratoriossaan suoritti, on säilynyt.
#
Hän määritteli yksinkertaisilla tuhka-analyyseillä eräiden kasvien siemenien sisältämiä alkuaineiden määriä, fosforin, kaliumin, natriumin ja eräiden muiden alkuaineiden määrät. Hän idätti samojen kasvien siemeniä posliiniastioissa kastellen niitä tislatulla vedellä.
#
Kasvien idettyä sen määrätyn ajan, mitä ne voivat kasvaa ilman maahan istuttamista, Herzeele suoritti tuhkamääritykset iduista.
#
Analyysit osoittivat eräiden alkuaineiden määrän lisääntyneen itämisprosessin aikana, vaikka koejärjestelyyn ei ollut tuotu mitään ulkopuolisia aineita tislattua vettä lukuunottamatta.
#
Hän suoritti kokeet useilla kasveilla ja useita koetoistoja ja sokeita kokeita. Tulokset olivat kiistattomat. Eräät kasvit pystyivät muuttamaan kasvuprosesseissaan alkuaineita toisiksi.
#
Idätettyään kasveja vielä määrätyissä, tarkoin punnituissa suolaliuoksissa, hän havaitsi alkuaineiden muuttuvan vielä suuremmassa määrin.
#
Näillä kokeilla hän katsoi todistaneensa, että eräät kasvit pystyivät muuttamaan hiilidioksidin magnesiumiksi, magnesiumin kalsiumiksi, kalsiumin fosforiksi ja fosforin rikiksi. Eräät kasvit pystyivät muuttamaan typen kaliumiksi. Herzeele julkaisi tutkimuksensa ja hylkäsi niissä jaon orgaaniseen ja epäorgaaniseen kemiaan. Hän piti jakoa mahdottomana, sitä ei ole olemassa.
#
Hänet vaiennettiin kuoliaaksi, suurin osa julkaistuista tutkimuksista on kadonnut. - Kolmekymmentäluvulla saksalainen kemisti Hauschka toisti Herzeelen kokeet lähes kymmenen vuotta kestäneellä koesarjalla.
#
Jotta mitkään ulkopuoliset aineet eivät koetuloksiin pääsisi vaikuttamaan, Hauschka suoritti pääosan idätyksistä ilmatiiviiden lasikupujen tai umpeen sulatettujen lasiampullien sisällä. Mitään epäilyjä koejärjestelyjen suhteen ei voi jäädä.
#
Toistin itse nämä kokeet osittain näiden kolmen viimeisen vuoden aikana ja nimenomaan Hauschkan koejärjestelyillä käyttäen tietysti analyysivaakoja, joiden tarkkuus kolmekymmentäluvulta on parantunut. Hauschkankin esittämät koetulokset jäivät kyllä selvästi hajonnaltaan vaa' an virherajojen ulkopuolelle.
#
Hauschkan koetulokset vastasivat Herzeelen tuloksia. Kun hän toisti kokeitaan hyvin pitkän ajanjakson aikana hän löysi myös mielenkiintoisia lisätuloksia, joita ainakaan säilyneissä Herzeelen julkaisuissa ei esiinny. Hän havaitsi alkuaineiden kasvun ja vähenemisen olevan riippuvainen vuoden kulusta ja kuun vaiheista.
#
Havaittiin myös pitempiaikainen rytmi niin, että määrättyyn vuoteen saakka rytmit vaimenivat alkaen sitten taas kasvaa. Tämän vaihtelun selvittämiseksi lopullisesti kymmenenkin vuoden koesarja osoittautui liian lyhyeksi, tällainen rytmi havaittiin kuitenkin selvästi olemassa olevaksi.
#
Ylioppilaat rupesivat juttelemaan niin kovalla äänellä, että professori lopetti puhumisen ja rupesi katselemaan saliin. Joku vanhempi mies ja nainen lähtivät ulos keskeltä salia. Ne joutuivat nostamaan puoli penkkiä seisomaan, ulos mennessään ne kumarsivat molemmat Pihlajalle, joka katseli saliin ja odotteli hiljaisuutta.
#
Se alkoi puhua vasta, kun hiljaisuus tuli. - Sen haluan teille vielä sanoa, että tänä päivänä elämme mielenkiintoisia aikoja. Useilla, lähes kaikilla elämän aloilla uudet auktoriteeteistä vapaat ajatukset ovat murtautumassa esiin.
#
On selvää, että vanhojen ajatusten vastustus on suuri. Meidän tehtävämme on tehdä työtä uusien ajatusten esille saamiseksi. Meille tiede ei saa muodostua uskonnoksi vaan meidän on etsittävä totuuksia. Omista tutkimustuloksistani kerron viikon kuluttua. Toivon teidän siihen saakka ajattelevan, kuinka vahva on uskomusten voima.
#
Se on niin vahva, että erään luonnontieteen alalla sata vuotta sitten tehdyt oikeat ja totuudelliset kokeet on jouduttu toistamaan nyt kahden eri tutkijan toimesta ja vain siksi, että usko tieteen auktoriteetteihin ja tieteeksi nimittämämme uskonnon dogmeihin on meihin kaikkiin niin hyvin ja syvälle saatu juurrutetuksi.
#
Pihlaja lopetti ja kumarsi. Ylioppilaat nousivat ja menivät hiljaisina ulos, yksi palautti kirjan Pihlajan eteen pöydälle.
#
Pihlaja kuivasi naamaansa suurella siniruutuisella nenäliinalla. Takit saimme naulakosta narikkalappuja vastaan. Ulkona oli pimeää.
#
Autoja lähti parkkipaikalta ja pihalta, satoi lunta pieninä hiutaleina, joita tuuli toi ja jotka sattuivat poskiin ja käsiin.
#
- Miltä se kuulosti? vanha Pihlaja kysyi autossa. - En osaa sanoa, minä sanoin. Ajoimme Pihlajat joen toiselle puolelle ja menimme Annikin asunnolle. Kun veli tuli, minä lähdin.
#
Aamulla oli väki töissä ja neuvottelujen tuloksia odotettiin koko päivän. Luottamusmiehet tulivat neuvottelusta iltapäivällä, latomon pieni rasvatukkainen luottamusmies juoksi pitkin taloa, hyppi painosalissakin ja huuteli:" Voitto tuli!"
#
Työt saatiin alkuun. Siitä riitti puhumista viikkokausiksi, kuinka toimitusjohtaja oli löytynyt kesken neuvottelujen ja saatu mukaan, myöntynyt kaikkiin vaatimuksiin, litkinyt krapulaansa kaikki neuvotteluhuoneen virvoitusjuomat, mineraalivedet ja makeat ja siitä, tulisiko talvesta paljo- vai vähäluminen ja tietäisikö se kylmää kesää.
#
Kävin töissä. Joulun jälkeen sain yhden konttorin faktoreista, Saaren, innostumaan kirjapainon hankkimiseen, uudenvuoden maissa vanha rampa neiti huuti monena yönä huoneessaan surkeasti niinkuin takaraajoihin ammuttu rusakko, vuokraemännälle se kertoi näkevänsä kummallisia unia, joissa se yritettiin tappaa.
#
Iltaisin ja öisin se kävi usein varmistamassa, oliko huoneittemme välinen ovi lukossa. Me laskimme Saaren kanssa minun huoneessani mahdollisuuksiamme ja suunnittelimme yhtiön perustamista.
#
Annikin kanssa etsimme asuntoa. Kuulin, että vanhan Pihlajan toinen luento oli keskeytynyt jonkin ryhmän järjestämän metelin takia eikä sitä yritetty uusia.
#
Tammikuussa satoi lunta niin paljon, että vanhat ihmiset tiesivät sen varmasti jotakin merkitsevän. Helmikuu oli niin leuto, että maa paljastui rakennusten vieriltä ja etelän puoleisilta joen penkoilta, pelloilla kaupungin ulkopuolella mustat kynnökset tulivat esille, mutta tiesi, ettei talvi vielä ollut lopussa.
#
Maaliskuun alussa tulivat pakkaset, sitten lumisateet, tyynet ja raskaat, tehtaiden haju makasi päiväkaupalla kaupungin päällä.
#
Kihlajaisia järjestettiin pitkään ja soviteltiin sellaista pyhänseutua, että se ihmisille olisi sopinut muiden menojen puolesta.
#
Koko lauantai aamupäivän olin auttamassa tavaroiden järjestelemisessä, kantamassa astioita naapureista ja tutuilta ja tuoleja Annikin huoneeseen.
#
Kihlajaisväkeä rupesi tulemaan heti kahdelta. Minä auttelin takkeja eteisessä ja opastelin huoneeseen istumaan, kotiväki tuli autolla, Annikin sisaret miehineen omilla autoillaan ja sen veli aamujunalla Helsingistä, koko aamupäivän omilla asioillaan kaupungilla.
#
Kaikki ne toivat kukkapuskia ja kotiväki jo lahjaa yhteiseen kotiin, äiti rupesi käärimään sitä eteisessä paketista ja piilotteli papereita takkinsa taakse naulakkoon.
#
Annikki keitteli kahvia suurella kahvipannulla, sen olimme saaneet vuokraemännältäni lainaan. Yritettiin sopia pieneen huoneeseen. Tuoleja oli kuitenkin niin vähän, että jouduin istumaan ikkunalaudalla, sälekaihtimien läpi maisema näytti viivarasterikuvalta, talot ja koko maisema pitkinpäin katkotulta.
#
- Kyllä minä Annikille jo syksyllä sen sanoin, että paremman pojan se meiltä saa, jos Ilmarin ottaa, äiti selitti. - Mukavaahan se on, että vielä nykymaailman aikaan joku menee naimisiin ja kihloihinkin, Annikin sisko sanoi. - Pakkohan se on mennä, kun Matti määräsi, minä sanoin. - Älä kuule tätä minun syykseni pane, Annikin veli sanoi. - Eikö se vähän niin ollut? - No hyvä jos oli, Annikin veli sanoi.
#
- Kyllä se on mukavaa, äiti sanoi. Annikki kaatoi kuppeihin, jouduttiin noutamaan kuppeja pöydältä ja pullaa ja kakkua.
#
Veli ja Annikin veli polttelivat, naiset motkottivat siitä, niiden miehet puhuivat jo keskenään kuorma-autojen ajourakoista, puuyhtiöiden maksamista taksoista, automerkkien kestävyydestä.
#
- Kun me isän kanssa menimme kihloihin sodan jälkeen neljäkymmentä seitsemän, se oli juhannuksen aikaa. Kihlajaiset pidettiin ensin meillä kotona ja lähdettiin sitten juhannusta viettämään lavatansseihin.
#
Minä olin omiin kihlajaisiini hankkinut uudet kengät ja nehän rupesivat hiertämään jalkaa niin, ettei kävelemistä voinut ajatellakaan. Isä minua sitten kantoi selässään kilometrikaupalla tämmöstä isoa lihavaa naista.
#
En minä kyllä silloin vielä ollut lihava. Lapset ne naista lihottaa, jos ei pidä varaansa, ja siihen se rakkaus sitten repsahtaa, äiti sanoi.
#
- No älä nyt vielä pelottele, isä sanoi. - Hyvä se on tietää, äiti sanoi. - Kyllä se niinkin on, toinen sisko sanoi. Sekin oli lihava.
#
Isä sytytti piipun. Huone tuli heti savua täyteen ja minä avasin ikkunan ja kävelin avaamaan oven auki porraskäytävään. Veli meni vessaan ja kolisteli siellä pönttöä ja laski vettä lavuaariin. Äiti ehdotti, että kaikki olisivat sinut keskenään, laskeskeli olevansa vanhin nainen joukossa, vaikka ei ehkä arvokkain, voivansa sinunkauppoja kuitenkin esitellä, kun kaikki kohta tulisivat olemaan sukulaisia keskenään, häiden jälkeen. Se sopi kaikille.
#
Ne kättelivät toisiaan ristiin pöydän yli ja Annikin toinen sisko totesi teitittelyn olevan vielä joillekin kovin tärkeää, hän itse siitä ei koskaan ollut tuntenut arvonsa nousevan, sama hänelle sinuteltiinko vai teititeltiin.
#
Velipoika veteli vessassa vettä pönttöön ja ehti huoneeseen yhteiseen sinutteluun ja kättelyyn mukaan, kiilasi sitten äidin ja isän väliin sohvalle istumaan.
#
- Tästä toisesta pojasta kun vielä mies joskus saataisiin, äiti sanoi. - Mieheltähän se jo näytää, Annikin veli sanoi. - Mutta kun ei muuta kun vetelehtii, äiti sanoi.
#
- Aina sitä jotakin tulee tehdyksi, veli puolusteli. - Juoppo siitä tätä menoa tulee, äiti vakuutti. - Ei nyt sentään, veli sanoi. - Juoppo, juoppo, äiti intti. - Älä nyt viitsi, veli rupesi pyytämään.
#
- Puhuu, että menee rajavartijaksi tai vanginvartijaksi. Evon metsäkouluun sen pitäisi pyrkiä tai teknilliseen kouluun autolinjalle. Minä olen sanonut sen sille sata kertaa, mutta eihän se usko, äiti ei malttanut lopettaa.
#
Annikki kaatoi lisää kahvia, kiersi pannun kanssa ympäri huonetta, minä vedin ovea ja ikkunaa kiinni kun savu rupesi vähenemään, minulle kaataessaan Annikki hymyili nopean hämillisen hymyn, jännitti, äiti kailotti vielä jotakin velipojasta ja sen ammateista, isä istui puhumattomana piippua poltellen.
#
Katselin kuinka se oli avannut pikkukenkien nauhat ja liikutteli jalkoja kenkien sisällä, harmaat villasukat näkyivät puvun lahkeiden alta ja kappale valkoisten pitkälahkeisten alushousujen pulttua. Se hävetti minua hiukan ja katselin Annikin sukulaisia.
#
- Koska niitä häitä sitten vietetään. Me ajateltiin tuoda lahja sitten vasta kun nähdään tuleeko tästä tosi, Annikin sisko sanoi. - Heti kun asunto on löytynyt, minä sanoin.
#
- Voittehan te tässä asua aluksi. - Vuokraemäntä ei anna, Annikki sanoi. - Ja on tämä pieni, minä sanoin.
#
- Mikäs tähän kahden ihmisen on mahtua. Mutta jos ei anna niin ei anna, siskoa rupesi naurattamaan. - Ei anna, Annikki sanoi. - Jos se pelkää, että syntyy lapsia ja ne puree nurkista paloja, siskon mies sanoi. Se nauratti siskoa.
#
- Ei siinä mitään nauramista ole, Annikki vakuutti. Sisko rupesi nauramaan tyrskimällä, pani kupin pöydälle ja nauroi, nojasi taaksepäin tuolissa niin, että hame nousi ylös ja lihavat reidet pursusivat pitkin tuolia, nauroi ja hakkasi käsillään reisiinsä. Ne mäjähtelivät niinkuin märät vaatteet.
#
Molempien siskojen miehetkin purskahtivat yhtäaikaa nauramaan mutta lopettivat heti ja rupesivat juttelemaan omakotitalojen nousseista lämmityskustannuksista ja menetelmästä, jossa vanhojen omakotitalojen laudoituksen väliin ruiskutettiin styroksivaahtoa eristeeksi,
#
toinen siskon miehistä kertoi, kuinka se oli tilannut urakkaporukan ruiskuttamaan, ne vetäneet letkut seinän sisään ja panneet hänet sisälle vahtimaan, etteivät seinät pullistu paineesta, hän seisonut olohuoneessa ja vähän ajan kuluttua tapetti seinässä revennyt ylhäältä alas ja seinä ruvennut paisumaan hitaasti niinkuin limppu, hän hakannut nyrkillä seinään, sovittua merkkiä, seinä pullistunut edelleen, hän juoksemaan ulos, ulkona miehet juttelemassa ja tupakoimassa kaikessa rauhassa koneen sytkyttäessä vieressä styroksivaahtoa täydellä paineella seinän väliin, siskonmies joutunut sitten uusimaan sivulevyt ja tapetit ja kun styroksifirmaa yritetty saada maksamaan vahinkoja, sitä ei ollut löydetty mistään Tampereen alueelta, vaikka miehet olivat jakaneet esitettä, jossa oli firman nimi ja osoite Tampereella ja selostus menetelmästä ja Valtion Teknillisen Tutkimuskeskuksen nimiin pantu lausunto eristeen avulla saavutettavista lämmityskustannusten säästöstä.
#
- Ei ne olisi mitään maksaneet, vaikka ne olisi löydettykin, toinen siskonmies sanoi. - Nykyaikana kaikista asioista pitäisi tehdä kirjallinen sopimus ja kahtena kappaleena, toinen sanoi.
#
Annikki tyrkytti lisää kahvia ja saikin sitä vielä kaupaksi. Huoneen värittömät tapetit ja ikkunalautojen rapistunut pinta, oven vanha maali, vanhat, vuokraemännän hylkäämät huonekalut ja puheet tekivät mielen äkkiä apeaksi niinkuin huono urakka, jonka tietää jo lähdössä.
#
Huoneeseen kerääntyi taas savua ja naiset vaativat sitä tuuletettavaksi. Siskojen miehet väittelivät, alkaisiko lohi vielä nousta Oulujokeen, jos voimalaitoksiin rakennettaisiin kunnolliset lohiportaat Norjan ja Neuvostoliiton malliin.
#
Annikin veljeä soitettiin ja se lupasi tulla pian. Istuin ikkunalaudalla, ulkona paistoi maaliskuun punainen aurinko, valoisaa oli jo iltaseitsemään.
#
Isä kaiveli piipun periä tulitikulla kahvikupin aluslautaselle, äiti pukki sitä siitä kyynärpäällä kylkeen. Siskot ja niiden miehet nousivat yhtaikaa ja rupesivat kättelemään ja kiittelemään ja toivottelemaan vielä onnea. Ne menivät takaperin peräjälkeen ovesta ulos koko se suku.
#
Katselin ikkunasta, kuinka ne starttailivat alhaalla autojaan ja ajoivat keskikaupungille päin.
#
- Me tähän jäätiin. Mitä se Annikkikin ajattelee kun me ei millään lähdetä, äiti sanoi. - Eihän tässä kiirettä, Annikki sanoi.
#
- Kyllä kai sinä jotakin voisit ruveta yrittämäänkin, minä sanoin veljelleni ja menin sen viereen istumaan isän noustessa ylös paikkojaan oikomaan. - Kyllä kai niin, veli sanoi.
#
- Menisit vaikka sinne Evolle. - En varmasti mene, se sanoi. - Menisit edes töihin, että saisit harjoittelua. - Katsotaan nyt.
#
- Kouluun sen pitäisi mennä tai opistoon, äiti sanoi. - Kyllä minä itsestäni huolen pidän, veli tuskaantui. - Kyllä se pitää, isäkin sanoi.
#
Annikin veli sanoi joutuvansa nyt lähtemään, menevänsä kaupungille ja sitten iltajunalla takaisin Helsinkiin, meni eteiseen pukemaan päällysvaatteita päälle ja tuli sitten takaisin huoneeseen hyvästelemään.
#
Kätellessään se kysyi minulta: - Onko tullut viime aikoina lakkoiltua? - Ei viime aikoina, minä sanoin. - Sehän on hyvä se, se sanoi.
#
- On se kauheeta kun kommunistit aina on yllyttämässä rehellistä työväkeä lakkoilemaan, äiti sanoi. - Eikö vaan, Annikin veli sanoi.
#
- Meillä tehtiin sellainen systeemi, että perustettiin kaikenlaisia toimikuntia, joihin työntekijät valitsee omat edustajansa ja talo omat ja niissä sitten sovitaan asioista, minä kerroin. - Vai niin. Mitä ne sellaiset on? Annikin veli kysyi. - Se on sitä yritysdemokratiaa.
#
Otettiin vähän varaslähtöä Liinamaan paperiin. - Älä kuule tule minulle Liinamaasta puhumaan, Annikin veli sanoi. - Sillä perusteella kumminkin.
#
- Ne on kuule kapitalistin viimesiä potkasuyrityksiä ennenkun kokonaan potkesevat tyhjää, se sanoi. - Et kai sinä Matti vaan ole kommunisti? äiti sanoi.
#
Annikki kielsi puhumasta politiikkaa, kun siinä kävisi kumminkin niinkuin viime kerralla, ja kun sen veli yritti vielä jatkaa, talutti sitä ovesta ulos, sen veljeä rupesi nyt naurattamaan jo ja se huikkasi eteisestä hyvästejä.
#
Kävelin ikkunalle katsomaan sen menoa, ylhäältä se näytti vielä lyhyemmältä mitä se oli ja hartevalta, pää hatun sisässä niinkuin muna kupissa, mutta nurinpäin.
#
Kadunkulmassa se tapasi jonkun tuttavansa ja jäi siihen vähäksi aikaa juttelemaan. Pian se lähti siitäkin eteenpäin ja käveli näkymättömiin.
#
- Kyllä meidänkin pitää nyt lähteä, äiti sanoi. Me estelimme niitä Annikin kanssa, mutta emme kovin pontevasti.
#
Isä kumarteli sitomaan kengännauhoja kiinni, äiti penkoi käsilaukkuaan, löysi pienen peilin, tirkisteli siitä itseään ja veti huuliin punaa suutaan julmasti aukoen.
#
- Meillä on pitkä matka edessä, onneksi ei tarvitse ajaa, isä sanoi. - Kaksi tuntia, kun vaan jaksaa painaa jalkaa konehuoneeseen päin, veli sanoi.
#
- No joutuin sitten, ennenkuin tulee pimeetä, äiti sanoi. Ne lähtivät kaikki ahtaaseen eteiseen pukemaan ja saivat siellä väistellä toisiaan.
#
- Keritään tässä vielä tansseihin, veli sanoi. - Niissä sen pitää hypätä kaikki lauantait ja pyhät ja keskiviikot. Kun olisi yhtä ahne töille, äiti sanoi.
#
Äiti tuli eteisestä kättelemään, vatkasi minun kättä ensin ja sitten Annikin kättä, toivotteli kaikkea hyvää nyt ja tulevaisuudessa. Sitä rupesi väkisinkin itkettämään.
#
- Poika multa meni mutta tytär tulee tilalle, se sanoi. - Älä vaan ala porata, veli varoitteli. - Tule kotona käymään niin mennään kalaan, isä sanoi minulle.
#
Saatoimme ne alhaalle ulko-ovelle asti ja katselimme, kuinka ne keinottelivat itsensä autoon, isä taakse, äiti etupenkille paksuissa talvitakeissaan ja veli rattiin. Kohta ne ajoivat jo alikäytävän läpi.
#
Ylhäällä Annikki rupesi tiskaamaan astioita vessan lavuaarissa, kuivasi niitä siellä ja toi kuivia kuppeja ja lautasia ja lusikoita riviin huoneen pöydälle.
#
Minä pakkasin astioita suureen juurikoriin, käärin niitä sanomalehtipaperiin ja tein sanomalehdistä pehmikkeitä kerrosten väliin.
#
- Heti ne siskot sen arvasi, että minä odotan, Annikki sanoi. - Mitä sillä on väliä, minä sanoin.
#
- Seijakin itse viidennellä kuukaudella kun vihittiin ja parhaana sitten nauramassa, veti vihkimisen ajaksi itsensä korsetilla niin kireäksi, että oli pyörtyä kirkkoon. - Saatat olla itsekin, jos asuntoa ei ala löytyä.
#
- Itku meinasi tulla, mutta ajattelin, etten kyllä itke niiden kiusallakaan. - Se nyt vielä olisi puuttunut, minä sanoin.
#
Kun astiat oli tiskattu ja pantu koriin, Annikki laittoi makuusohvan nukkumiskuntoon. Se levitti sohvan ja otti makuuvaatteita sohvan alta vaatelaatikosta ja puhtaita lakanoita piirongin laatikosta.
#
Puhtaista lakanoista ja tyynynpäällisistä huoneeseen tuli ulkoilman raikas haju, se jäi mieleeni. - Ei nyt oikein ole maatamenon aika, Annikki sanoi.
#
Myöhemmin illalla kuuntelimme sängyssä radiota, sieltä tuli jotakin hupailua, josta juoni pääsi karkaamaan, meillä riitti niin paljon puhumista kihlajaisista ja kaikesta, mitä vielä piti saada tehdyksi.
#
Uutiset kuuntelimme ja tauotonta äänilevykonserttia uutisten jälkeen.
#
Yöllä Annikki nousi ja laittoi syötävää. Sitä ujostutti niin, että haki vessan naulasta keltaisen tikatun aamutakin yllensä.
#
Minä makasin selälläni sängyssä ja poltin tupakkaa. Tupakassa tuhka kasvoi ja kiertyi ja kun sitä rupesi varisuttamaan tuhkakuppiin, tuhka tippui lattialle. Siitä se piti nostaa varovasti, sylkeen kostutetulla keskisormella.
#
- Sitten kun lapsi tulee niin sinä saat mennä ulos polttamaan, Annikki sanoi. - Saa nähdä, tulenko takaisin, minä sanoin. - Kyllä sinä tulet. - Voi olla, että tulenkin, minä myönsin.
#
Nousin sängynlaidalle ja rupesin syömään, Annikki istui napitetussa aamutakissa viereeni. Se otti vasemman käteni ja pani sen oman vasemman kätensä päälle niin, että sormukset tulivat rinnakkain, kiersi sormuksen minun sormestani ja pani sen omaansa, sormuksensa päälle ja nosti käden silmiensä eteen sormet harallaan, kämmenselkä itseensä päin ja katseli sormuksia ja käsiään ja harallaan olevia sormiaan.
#
- Asuntoa me ei kyllä saada mistään, se epäili. Maanantaina vähän ennen töiden päättymistä Sipola tuli koppiini, tarjosi tupakan ja istui juttelemaan.
#
- Meillä on Mattila nyt opin suorittanut ja vanhan tavan mukaan se tarjoaa vanhoille painajille ryypyt. Me ajateltiin, että kun sinä olet tuollainen puoliksi täysjärkinen mies, niin tulisit mukaan. - Saatan minä tullakin, minä sanoin. - Tule pois. - No minä tulen.
#
- Me mennään mun luo, kun ei ole oikein muutakaan paikkaa. Kapakat menee kohta kiinni ja ne on muutenkin liian kalliita. Pääset minun autolla jos sulla ei ole omaa. - Ei ole, minä tulen kyytiin, minä sanoin.
#
Luottamusmies meni koneelleen, niitä ruvettiin pysäyttämään ja pesemään. Minä kävelin pitkin painosalia ja katselin, että paikat olivat aamua varten kunnossa ja varmistin, että koneista virrat oli katkaistu.
#
Sipola odotti kellokorteilla, leimasimme ne ja menimme sen autoon. Se ajoi kaupungille, katsoin Annikin ikkunaa ohi ajaessamme, ikkuna oli pimeänä ja kun tulimme autosta, ilta tuntui lämpimältä, mutta mereltä tuli vielä raaka tuuli. Kaikki paikat tuntuivat haisevan sulavalta koiranpaskalta.
#
Nyt se voitti sellutehtaalta tulevat imelät tuoksut. Autoja tuli kaupungilta päin, painajien autoja ja ne pysäköivät kadun varteen molemmin puolin. Kun kaikki olivat tulleet, Sipola lähti viemään alaovesta sisään, kasseissa pullot kilisivät ja sen nauratti miehiä.
#
- Kohtuullista meteliä sitten, Sipola varoitteli. - Kohtuus kaikessa. Nousimme portaita toiseen kerrokseen, luottamusmies avasi oven avaimella ja meni edellä sisään.
#
Eteisessä se sytytti valot ja näytti vaatenaulakkoa ja kävi peremmällä laittelemassa valot huoneisiin päällystakki päällä, tuli takaisin ja ripusti takkinsa naulaan.
#
Olohuoneessa se käski istumaan ja haki itse keittiöstä laseja ja tuhkakuppeja, pisteli tuhkakuppeja pöydälle ja ikkunalaudalle ja matalan kaapin päälle seinän viereen, lasit se järjesteli parijonoon pöydän päähän.
#
- Se muistakaa, että tämä on kerrostalo, se sanoi. - Niin ettei ketään saa heittää ulos ikkunasta, joku sanoi. - Kyllä minä naapureita olen varoittanut, mutta kumminkin, Sipola sanoi. - Asiallisesti ollaan, luvattiin.
#
Mattilalta, opinkäyneeltä, huudettiin viinoja esiin ja se kaivoi kassistaan jaloviinapullon ja kaksi koskenkorvapulloa ja pani ne pöydälle riviin. Painajat arvelivat, ettei kolme pulloa kahdeksalle miehelle pitkäksi aikaa riittäisi.
#
Sipola toi keittiöstä lantrinkeja. - Juodaan nyt nämä ensi janoon, se sanoi.
#
Mattila kaatoi jaloviinaa laseihin ja lantrinkia päälle. Sipola haki jääritilän keittiön jääkaapista ja tiputteli laseihin.
#
Otimme lasit käteen ja nousimme seisomaan. - Onnea, sanottiin ja juotiin ensimmäiset ryypyt ja nyökyteltiin kaikki Mattilalle.
#
- Puheita ei pidetä, mutta meidät tunnet, Sipola sanoi. - Tunnen, Mattila sanoi.
#
- Tämä se on nuorelle miehelle yksi, ja toinen on sitten akan otto, Saarinen sanoi. Se oli jo vanhempi mies ja katselin sitä ensimmäisen kerran kai tarkemmin.
#
Se istui vastapäätä pöydässä ja suoraan edestä katsottuna sen naaman puolikkaat näyttivät niin eriparisilta, että sitä ei peilin kautta katsottuna olisi tuntenut.
#
- Tämä Ilmari se ja on akkaa ottamassa, Sipola sanoi. - Onko noin? Saarinen kysyi. - Sinne päin, myönsin. Sille piti ottaa toiset ryypyt ja lasit saatiin tyhjiksi.
#
Mattila kaateli lisää juotavaa, se joutui jo korkkaamaan koskenkorvapullon ja kaateli jallut ja koskenkorvat ja cocacolat laseihin sekaisin.
#
Luottamusmies meni panemaan stereot soimaaan, sieltä tuli Irwinin Ryysyrantaa niin, että huoneet kajahtelivat.
#
- Sinä Autio kun vanhenet niin mieshän sinusta tulee, Saarinen sanoi. Rantala, vanhempi mies sekin jo, rupesi laulamaan levyn mukana hyvällä matalalla bassolla, mutta lopetti äkkiä.
#
- Ethän Ilmari huomannut, että me illalla ehdittiin jo korkata, se sanoi. - En huomannut, myönsin.
#
- Me käytiin aina koneiden takana ottamassa. Perkele, me ajateltiin, jos Autio huomaa. - Minä en kyllä huomannut mitään, minä sanoin.
#
- Saatana, me ajateltiin, että sinä huomaat kun me vuorotellen käytiin koneiden takana ottamassa, Rantala sanoi. Se nauratti miehiä.
#
Mattila nousi seisomaan ja joi lasinsa tyhjäksi, täytti sen ja tyhjensi uudelleen, nyt jo vähän nikotellen.
#
- Kerran se mies vaan tulee opinkäyneeksi painajaksi, se sanoi ja istui.
#
- Poikasiahan te ootte, Saarinen sanoi. - Vai mitä tähän sanoo tuotantokomitean työntekijäedustaja, se sanoi. - Sano mitä sanot, Sipola sanoi.
#
- Kuule Kauko perkele, Rantala sanoi. - No Saarinenhan se on, Sipola sanoi. - Niinpä olenkin, Saarinen huomasi. - No sano sitten jotakin, Rantala vaati. - Poikasiahan ootte, Saarinen sanoi.
#
Ruvettiin vääntämään kättä ja sellaisilla säännöillä, että voittaja jäi aina pöytään ja hävinneen piti ottaa puoli lasia raakaa koskenkorvaa.
#
Mattilan viinat loppuivat heti ja Sipola haki kaapeistaan lisää ja muut eteisestä salkuistaan. Viinaa olikin heti pöytä taas täynnä.
#
- Semmoisista tuotantokomiteoista minä en paljon perusta, Rantala sanoi. - On se vähän niinkin, Saarinen sanoi. - Tunnusta Ilmari pois, Sipola sanoi. - En tunnusta, minä sanoin.
#
Olin voittanut muut paitsi Sipolan kädenväännössä, istunut pisimpään pöydässä ja jäänyt niistä ryyppäämisessä jälkeen.
#
- Pannaan mies tunnustamaan, Rantala sanoi, muut rupesivat sitä jo pidättelemään, Vileeni ja Eerikäinen. Ne eivät olleet voineet painossa ainakaan paljon pohjia ottaa, autoilla liikkeellä ja selvän tuntuisia vielä.
#
- Kymppi veikkaa, että Silvennoinen sammuu ensimmäisenä, Rantala sanoi. Silvennoinen oli sen apumies ja Rantala simputti sitä koko ajan painossa. - Hyväksyn, Silvennoinen sanoi.
#
- Yhteistyöhän nyt on sellaista, että talo määrää mitä tehdään ja me totellaan. Sellaista se on, Sipola sanoi. - Vastustan, minä sanoin.
#
- Kuule Ilmari, perkele, Rantala sanoi ja nousi pöydän takana seisomaan, kiersi pöydän ympäri ja otti minua niskasta kiinni, puristi minkä jaksoi. - Tunnusta, se sanoi. - Tunnustan, tunnustan, minä jouduin sanomaan. Rantala otti ryypyt sen kunniaksi ja jäi minun viereeni istumaan.
#
Sipola tuuletti huonetta ja haki sitten keittiöstä syötävää, makkaraa ja sinappia, valitteli, ettei ollut ehtinyt laittaa mitään mixedsalaattia, sai sillä naurunrähäkän aikaan, leikkeli tyytyväisenä makkaralenkistä palasia ja tarjoili niitä pitkän terävännäköisen keittiöveitsen nokasta ja sinappia tuubista päälle.
#
- Siinä on ja yksi Kolmonen ja Vanamo, Saarinen sanoi. Sipola toi makkaran painikkeeksi olutta kaapista, se oli lämmintä mutta maistui makkaran kanssa paremmin kuin raaka koskenkorva.
#
Valittiin levyjä Sipolan levypinosta ja soitettiin niitä.
#
- Minä olen vanha kaukopartiomies, mutta niistä minä en puhu mitään Saarinen aloitti. - Älä puhukaan, Rantala varoitti.
#
- Silloin me se jo poikain kanssa päätettiin, että hengissä jos selvitään niin mitään ei koskaan kerrota kenellekään, Saarinen sanoi. - Se on hyvä se.
#
- Muurmanskinkin rataa on tullut muutaman kerran katseltua. Se on vähän toista kun seisoskelu Tuiran asemalla, Saarinen sanoi.
#
- Älä nyt saatana vaan taas aiota, Rantala huusi. Saarinen hyppäsi pystyyn ja rupesi kiskomaan housujaan alas, päällyshousut ja harmaat villaiset välihousut ja valkoiset pitkälahkeiset alushousut, ja näytteli arpia pakaroissaan.
#
- Tuleeko Tuiran asemalla tämmösiä? se kyseli. - Pitääkö aina olla joka paikassa pyllistelemässä, Rantala sanoi.
#
- Te ootte poikasia kaikki. - Ota Ville ryyppy, Eerikäinen sanoi sille ja tarjosi lasiaan. - Eerikäisen Eerolta minä otan, mutta muilta en, vaikka kuinka tyrkyttäisitte, Saarinen sanoi, kiskoi housut ylös ja joi Eerikäisen lasin tyhjäksi.
#
Mattila nuukahti sohvalta kyljelleen lattialle ja nousi istumaan naurunrähäkkää ihmetellen. Se yritti vääntyä takaisin sohvalle, mutta ei päässyt ja jäi lattialle istumaan.
#
Siitä se ylettyi ottamaan savukkeen pöydältä askista, mutta sytytti sen väärinpäin ja filtteri loimahti palamaan liekillä. Se tumppaili savuketta takaisin tuhkakuppiin.
#
- Esan pitäisi jo olla Eilan vieressä, Saarinen sanoi. - Minä en lähde mihinkään, Mattila sanoi. - Mene vaan, hyvä siellä on maata. Minäkin olen maannut heti sodan jälkeen, Saarinen sanoi.
#
- Älä kuule äijä valehtele, Mattila huusi. - Voi pojat kun te tietäisitte ne Muurmanskin radat ja muut, mutta ette te tiedä.
#
Meitä lähti kaksisataa miestä ja kaksikymmentä tuli takaisin. Silloin se jo päätettiin, että näistä ei puhuta, Saarinen ei malttanut olla aloittamatta.
#
- Mihis ne eksy ne loput? Rantala kyseli. - Mihis luulet? - Lähtivät kesken kotia tietysti, Mattila sanoi. Se rupesi naurattamaan kaikkia, Mattila istui lattialla kasassa niin, ettei siitä näkynyt kuin vähän tukkaa ja otsaa pöydän takaa.
#
- Sun pitäisi kotia lähteä, Eilan viereen. Kun minä tulin sodasta niin kertoivat, että täällä oli sakut sitä kolme vuotta nussineet.
#
Minä ajattelin, että kelpaa se tämmöselle kaukopartiomiehelle, jolta perse on ammuttu hajalle, Saarinen sanoi. - Älä äijä valehtele tai mä tapan sut, Mattila huusi lattialta, yritti ängetä ylös, Sipola painoi sitä kädellä päästä ja jutteli sille jotakin, mitä en kuullut metelin yli.
#
- Ketään ei tapeta, Sipola sanoi. - Leikkiähän se vaan oli, Saarinen sanoi. - Leikin minä ymmärrän, mutta mun äidistä ei tommosia puhuta, Mattila sanoi, siltä oli jo tulla itku ja se veti kaikkia vähän hiljaisiksi. - No joo, anteeksi vaan, Saarinen sanoi.
#
Kun levysoitin lakkasi soimasta, Rantala rupesi laulamaan matalalla hyvällä äänellään niin alhaalta, ettei kukaan päässyt mukaan, vaikka moni yritti pitkin laulua, jos joku oli pääsemässä Rantala alensi vielä ääntään ja pudotti niin yrittäjän pois:
#
Lapset kaikkien kansain rauha toivomme on ainiaan. Vuodet ankarat käymme vuoksi onnemme kamppailemaan. Yli mannerten laajain yli merten ja aavain kätenne nuoret ojentakaa ja joukkoomme astukaa. Täällä ystävyyttä laulu nuorten soi nuorten soi nuorten soi. Siksi laulumme ei koskaan kuolla voi kuolla voi kuolla voi. Maapallo saa vielä lauluamme kaiuttaa. Siksi laulumme ei koskaan kuolla voi kuolla voi kuolla voi.
#
- Antti Aitamurto on Oulun poikia, ja se on saanut rakennusliitonasiat ajettua, mutta meidän liitto on pelkkiä paskoja pullollaan, Rantala sanoi lopetettuaan laulunsa.
#
- Rupee itse hommiin, Sipola sanoi. - Kyllä sen jo sanoo miehen nimikin, Aitamurto se on menoa eikä meininkiä.
#
- Entäs Rantala? Sipola sanoi. - Tulisi liittoon jostakin sellainen mies vaikka Oolirauta niin sen puolella minäkin olisin, Rantala sanoo.
#
Mattila pääsi vääntymään kontalleen ja siitä pystyy, mutta kaatui samaa liikettä, Sipola väisti vikkelästi ja Mattila rojahti sohvalle mahalleen jalat ja puolet ruumista sohvan ulkopuolella. Se jäi siihen nukkumaan.
#
Vileeni, joka oli siinä lähinnä, nutuutti sitä päästä, se ei siihen herännyt. - Kymppi on mun, Silvennoinen sanoi. Rantala kaivoi kympin lompakostaan ja löi sen pöytään. Silvennoinen pani rahan housun sivutaskuun.
#
Sipola haki jostakin komerosta tikkataulun ja tikat ja ripusti taulun eteiseen menevään oveen naulaan. Heiteltiin tikkaa. Ovessa ei ollut yhtään tikanreikää, mutta niitä rupesi ilmestymään ja Sipola muisti taustalevyn, haki sen eteisestä vaatenaulakon takaa. Se tutki oveen tulleita reikiä ja pani sitten taustalevyn oveen tikkataulun alle. Tulosten laskemisesta tuli koko ajan riita niin, että pian kyllästyimme koko heittelyyn.
#
Sipola korjasi taulun ja tikat pois, mutta jätti taustalevyn oveen. - Jos tulee vielä mieli heitellä niin ei levy unohdu, se selitti.
#
- Mitä ne tuosta ovesta sulle sanoo? - Se on mun ovi ja Työväen Säästöpankin. - Noinko on? - Toinen puoli suurinpiirtein on mun ja toinen Työväen Säästöpankin. Mun puoli on eteiseen päin ja pankin tännepäin, niiden puolelle tuli vähän reikiä vaan tuskin se haittaa, Sipola sanoi.
#
- Kyllä pojat jos tietäisitte, Saarinen aloitti taas sohvalta. - Mehän tiedetään, Rantala huusi.
#
Mattila yritti ryömiä ylemmäksi sohvalla, työnsi päätään Vileenin syliin, Vileeni työnsi sitä sivummalle, pää retkui niinkuin letkun päässä.
#
- Mattilan poika makaa niin leveesti, ettei vanhemmat ammattimiehet meinaa istumaan mahtua, Vileeni sanoi. - Nuoriso on semmosta, Eerikäinen sanoi.
#
Se nousi kiilaamaan Mattilaa lattialle, nosteli sitä alapäästä ja yläpäästä, pieni mies, joutui kulkemaan Mattilan yläpään ja alapään väliä, sai Mattilan lattialle, velton, ja veti sitä eturaajoista korkkimattoa pitkin kirjahyllyn viereen peräseinälle makaamaan.
#
- Nosta se nurkkaan pystyyn, Sipola sanoi. - Siilon sille pitäs panna rautakanki kauluksesta sisään ja housunpultusta ulos, Eerikäinen sanoi. Se jätti Mattilan makaamaan kirjahyllyn eteen sykkyrään.
#
Minä nousin kävelemään edestakaisin huoneessa, levittelin käsiä ja hengitin syvään, ravistelin jalkojani ja hakkasin käsiä rinnan yli ristiin saadakseni veret paremmin kiertämään ja oloni selviämään.
#
- Otatko Ilmari meidät töihin siihen painoosi? Sipola kysyi. - Mihin painooni? minä kysyin. - Ota pois vaan, me ollaan ammattimiehiä kaikki, Rantala sanoi.
#
- Mulla ei vaan painoa ole, minä sanoin. Se nauratti miehiä ja ne selvittivät, kuinka hyvin ne minulle töitä tekisivät ja kuinka ne olisivat taloon päin kallellaan minun kanssa, toisella tavalla kuin nyt. Jouduin kaatamaan itselleni vielä ryypyn, vaikka ei tehnyt mieli.
#
Menin lasi kädessä ikkunan viereen seisomaan ja katselemaan ulos, ikkunasta en nähnyt muuta kuin oman kuvani ja huoneen kuvan, huoneessa miehet kertoivat, kuinka koneet laulaisivat, jos he minun painoon tulisivat, menin takaisin pöydän luo istumaan ja kerroin, etten sellaisia huonoja ammattimiehiä kertakaikkiaan voisi töihin ottaa, kannattavuus ei sitä sallisi ja sekin nauratti niitä.
#
- Nyt firmassa hyppää helsinkiläiset konsulentit suunnittelemassa kuinka firma alkais kannattaa, sellasta se yhteistoiminta on Rantala sanoi. - On se niinkin, Saarinen sanoi.
#
- Sano niille kerran siellä tuotantokomiteassa, ettei muu auta kuin välineet yhteiskunnalle ja valta työtätekeville luokille, Rantala sanoi. - Munat pois ja transistoriradio tilalle, Sipola sanoi. - Niin juuri.
#
- Mitä tähän sanois I. Autio? Sipola kysyi. - Minä en sano mitään, minä sanoin. - Se on pakko, Rantala sanoi. - En sano.
#
- Saatana, puristetaan kurkuista niin kauan, ettei henki kule. Kyllähän sitten tunnustat, Rantala sanoi.
#
Aamupuolella kaikki rupesi menemään sekavaksi. Eerikäinen ja Vileeni lähtivät yhtä matkaa, soittelivat taksia pitkään, pyörittivät vääriä numeroita ja herättivät ihmisiä jossakin keskellä yötä ja haukkuivat niitä siitä hyvästä, etteivät ne olleet ulatakseja, Mattila oli herännyt ja häipynyt, Silvennoista etsittiin pitkään ja löydettiin se sitten Sipolan sängystä päiväpeiton ja täkin alta täysissä vaatteissa ja kengät jalassa.
#
Välillä Rantala lauloi niin kovalla äänellä, että seiniin ruvettiin hakkaamaan. - Pojat, jos te kaikki tietäisitte. Rukajärveltä kun lähdettiin niin miinotettiin haitari sillälailla, että kun ensimmäisen sävelen vetään niin heti levähtää. Venäläinen on musikaalinen, ei se malta olla soittamatta kun näkee haitarin, niin me se tuumittiin. Kerran kun vetää niin suolet on polvilla, me tuumittiin, Saarinen selitti. - Elon mainingit korkeina käy, Rantala sanoi.
#
- Minä lähden nyt kotia nukkumaan, minä sanoin. - Kukaan ei lähde mihinkään ilman kaukopartiomiesten lupaa, Rantala sanoi.
#
- Täällä ei ole muita kuin minä, Saarinen sanoi. - Muurmanskin radalla on litistelty markan kolikoita, Rantala sanoi.
#
- Kyllä mun nyt täytyy mennä, minä sanoin. Nukutti niin, että pelkäsin sammuvani istualleen siihen paikkaan.
#
- Haluatko, että näytän arpisen perseeni? Rantala kysyi. - Olishan tuo soma nähdä, minä sanoin. - Sitä näytetään van rahasta. - Mitä maksaa?
#
- Valtio on meidät unohtanu. Rahasta pitää Kollaan urhojen näytellä arpista persettään tavipakkasessa parempiosasille ohikulkijoille, Rantala sanoi.
#
- Sotaa nähnykkään kun Tuntemattomassa elokuvana, Saarinen sanoi loukkaantuneena. - Kuule Raksilan pojat tietää, mitä sota on. Se on trokaamista ja varastamista, meistä on kirjotettu kirjakin. Rintalan Pojat. Ei se tiennyt kaikkea sekään. Tulis vielä joku ja kirjottaisi miten nekin asiat oikein oli, Rantala sanoi.
#
- Oli miten oli niin tämä poika lähtee maata, minä sanoin. Menin eteiseen ja vedin takin päälle.
#
Ne, jotka vielä pysyivät pystyssä tulivat saattelemaan eteiseen, menin porraskäytävään takki auki leuhottaen ja portaita alas. - Tutuille terveisiä, ne huikkivat vielä porraskäytävään jälkeeni.
#
Sain kävellä kämpille varttitunnin, ulkona ei näkynyt kuin lehtiä jakelevia mummoja.
#
Viikolla soitti nuorempi Pihlaja, pyysi viikonloppuna niiden mökille tulvavahinkoja katsastamaan. Lupasin tulla.
#
Lauantaina aamulla ajoimme Annikin kanssa Pihlajien talolle ja otimme ne mukaan, säikähdin vanhaa Pihlajaa, jota en ollut nähnyt sitten syksyn luennon, se oli laihan ja sairaan näköinen vanhoissa tukevamman ajan vaatteissaan.
#
Nuorempi Pihlaja neuvoi takapenkiltä tietä, vanhempi istui hiljaisena, ajoimme kolmisenkymmentä kilometriä. Pysäytin auton tien laitaan armeijan alueen siniraitaisen puomin eteen nuoremman Pihlajan neuvojen mukaan. Menin ulos ja kiersin avaamaan vanhalle Pihlajalle oven ja laskin Annikin ja Sepon takaa pois.
#
Lukitsin ovet ja kävelin puomin ali metsään niiden perään, matalaan mäntymetsään, missä lumi upotti, ja aukealle suurien katajapensaiden sekaan. Siellä hanki kantoi kävelijää, katajissa oli vihreitä ja sinisiä ja mustia marjoja.
#
Panin mustan marjan suuhuni ja pureskelin sitä. Suuhun tuli katajan maku ja hengitin sitä ulos ja sisään.
#
Rannasta menimme leppäpuiden välistä jäälle. - Menkää te edellä. Minä välillä huilin, professori sanoi.
#
- Ei tässä kiirettä. - Ei voimat enään riitä niinkuin nuorilla. - Me odotellaan, minä sanoin. Professori seisahtui jäärajaan ja kääntyi selin.
#
Talvella jää oli pudonnut niin, että rannassa oli metrin hylly, taivasta oli paljon ja se oli sinistä, aurinko paistoi; lumi oli jäältä sulanut ja jäätynyt ja tehnyt jään pintaan miljoonia kirjoituksia. Ne pettivät, mutta alla oli toinen, kantava ja kova jää.
#
Kauempana näkyi Hailuoto leveänä ja matalana, sen molemmin puolin taivaanranta häipyi vaaleaan utuun. Jäällä ajoi autoja kuusilla merkityllä jäätiellä.
#
- Se on laihtunutkin kymmenen kiloa, Seppo sanoi. - Syöpää se on, professori sanoi. - Menisit lääkäriin. - En mene. - Ei se mene lääkäriin.
#
Jos miehessä ei ole yhtään liikaa lihaa ja sitten se laihtuu kymmenen kiloa niin jotakin siinä täytyy olla. Vaatteetkin jo niin, että vaikka kaksi tuollaista miestä pantaisiin sisään. Joka aamu se joutuu kurraamaan housunkauluksensa vyöllä pienemmäksi ja pienemmäksi, Seppo sanoi.
#
Katselin pitkin jäätä ja metsää, vihreitä katajia ja toisella tavalla vihreitä mäntyjä, leppien harottavia oksia ja koivujen vaaleita runkoja.
#
Aurinko lämmitti jo. Vaikka Pihlaja oli sairas, minusta tuntui kaikki hyvältä ja kevyeltä.
#
Annikki oli hiihtohousuissaan ja lämpöpuvun takissaan sininen ja valkoinen, männikössä sen monoihin oli mennyt lunta ja se kaapi nyt lunta kädellä kenkien sisältä ja heitteli sitä pitkin jäätä.
#
Jää piti valittavaa ääntä, syväsatamaan tuli laiva murrettua väylää pitkin. Väylää ei niin kauaksi näkynyt, laiva tuntui kulkevan jään päällä.
#
Viimein professori jaksoi lähteä kulkemaan eteenpäin. Tulimme mökin kohdalle ja kiipesimme jääreunan yli maihin.
#
Syksyllä etelätuuli oli puhaltanut kaksi viikkoa, vesi noussut toista metriä, se oli paljon näin matalilla rannoilla, käynyt pihassa ja kuljettanut tavaroita mökin alta pitkin pihaa, polttopuita ja puuvartisia haravoita ja sahajauhoista puristettuja brikettejä, joiden liima oli liuennut veteen ja briketit hajonneet niin, että sahajauhoja oli kaikissa auringon sulattamissa pälvissä puiden alla ja saunan seinustalla.
#
Mökissä oli veranta ja kolme huonetta. Seppo laittoi öljykamiinaan tulen. Kylmät seinät kestivät kauan lämmetä, lämmetessä niistä tuli vanhan hirren ja sammalen haju. Istuimme täysissä vaatteissa kamiinan ympärillä niin kauan, että lämpö rupesi tuntumaan kaikissa huoneissa.
#
- Tämmöstä elämä on. Yhtäkkiä on syöpä, professori sanoi.
#
- Eihän se varmaa ole, minä sanoin. - On se varmaa, mutta ei se mitään kun sen tietää. Kipuja on ja niitä tulee lisää ja sen tietää. Senkin tietää, että kun niitä on liikaa, taju menee. Luonto toimii niin, ei se ketään turhaan kiduta.
#
Ei vain pidä päästää lääkäreitä liikaa häiritsemään luonnon toimintaa. Ihmiset ne on, jotka kiduttaa kun ne eivät ymmärrä, kuinka luonto toimii. Ne yrittää pitää hengissä ja kiduttaa, kun eivät tiedä mitä kuolema on.
#
Seppo ei minun puheita usko, mutta vanhemmuuttaan sekin vielä viisastuu, professosri selitti. Se istui ja katseli ikkunasta ulos pitkään. Ei puhuttu mitään.
#
- Kerran tähän ui mereltä hirvi vasan kanssa meidän rantaan, professori sanoi. - Vain niin. - Siitä on jo monta vuotta. - Kaikesta on jo monta vuotta, mitä sinä nykyään juttelet, Seppo sanoi.
#
- Kun minun äitini kuoli, se meni viimeisen puolen vuoden aikana sellaiseksi, ettei se muistanut muuta kuin vähintään viisikymmentä vuotta vanhoja asioita, professori sanoi.
#
- Miten ne tutkimukset jaksaa? minä kysyin - Niistä ei enää puhuta mitään. Silloin joulun alla minä yritin pitää toista luentoa, sen jälkeen niistä ei ole mitään puhuttu. - Minä kuulin siitä luennosta, sanoin. - Nyt ne yrittää saada minut nyt luentokieltoon. Minä sanoin niille, ettei se enää kannata, etten minä syksyllä ole enää hengissäkään, professori sanoi.
#
- Älkää nyt semmosia puhuko, Annikki sanoi. - Eihän siinä mitään ihmeellistä ole. Maailma on tällainen kun on. Te menette naimisiin ja pian teille syntyy lapsia.
#
Minä kuolen ennen syksyä ja joskus tekin kuolette, vaikka se teistä nyt tuntuukin niin kovin kaukaiselta asialta, teidänkin lapset kasvaa aikuisiksi ja vanhenee ja nekin kuolee ja aina syntyy uusia lapsia.
#
Ihmiset pelkää kuolemaa ja ne ei käsitä syntymistä. Kaikki on kuitenkin samaa, kuoleminen on syntymistä johonkin ja syntyminen kuolemista jostakin. Samaa elää luonto vuodenajoissa, meidän kiertomme vain on pidempi.
#
Kuolemista ei koskaan kannata surra vaan sitä, että on täällä ollessaan saanut niin vähän itseään muutettua ja maailmaa. Sitä ihmiset eivät kuitenkaan sure vaan ne pelkää kuolemaa ja ne eivät ymmärrä syntymistä. Siinä välillä mitä vähän elävät.
#
Tämä Seppo maalaa tauluja ja menee naimisiin vanhanpiian maisterin kanssa. Lapsenlapsiani minä en näe, sille ei mahda mitään. Mukava olisi ollut nähdä minkälaisia ihmisiä sieltä on tulossa, vaikka vanhoja tuttuja. Eihän niitä kumminkaan tunne, professori selitti.
#
- Minä en mene naimisiin, Seppo sanoi. - Menethän sinä, professori väitti. - Minä maalaan vain sen kuvan, kun minun pitää saada rahat ja sitten se on loppu. - Maalaatko sinä vielä sitä kuvaa, minua rupesi naurattamaan.
#
- Olen minä muutakin tehnyt välillä, mutta pakko se on tehdä sekin valmiiksi. Rahan takia, Seppo sanoi. - Ei sen pakko olisi sen takia, professori sanoi.
#
Huone rupesi lämpiämään ja nousin kamiinan vierestä ja kävelin edestakaisin lattialla, takan viereen ja ikkunan viereen. Katselin professoria takaapäin, kuinka se oli mennyt kapeaksi ja kumaraiseksi muutamassa kuukaudessa ja vaikka huoneessa oli jo lämmin, se lämmitteli vielä käsiään kamiinan yläpuolella lakki päässä ja päällystakissa. Tuli haikea olo ja kiersin Annikin taakse, otin sitä ympäri kiinni, sen vatsan luuli jo tuntevansa kun sen tiesi, vedin sen itseeni kiinni ja pidin siinä.
#
Se katsoi taakse ylös ja hymyili nopeasti, salaa niin, etteivät toiset huomanneet. Seppo toi takkapuita sylillisen ulkoa, sytytteli niitä.
#
- Isä ei koskaan osaa olla esitelmöimättä, se sanoi. - Se on niin kauan ollut minun virka, professori sanoi.
#
- Yhtenä päivänä se nainen rupesi selittämään sellaista, että jos minä maalaan samoilla pensseleillä alastonkuvia kun vaaria, niin koko tilaus peruuntuu. Se on lestadiolainen, Seppo sanoi. - Sitten tulee paljon lapsia, minä sanoin. - Kenelle tulee, kenelle ei.
#
Menin ulos verannalle. Matkustajakone tuli meren päältä ja laski matalalla yli. Sen jarrutusääni kuului vähän ajan kuluttua kentältä päin nousevana ja laskevana kovana äänenä. Ääni hajosi puihin, merellä näkyi kalastajien pyydysmerkkejä ja pilkkimiehiä autoineen.
#
Ajattelin ostotarjousta, jonka olimme saaneet loppuviikolla ja mitä siitä painosta tiesimme ja kuulopuheina kuulimme, vanhoja koneita ja hankalaa paikkaa kolmannessa kerroksessa vanhassa kerrostalossa, jossa paalit jouduttiin ottamaan painoon ulkokautta nosturilla sisään ja viemään samaa tietä valmiit työt ulos, isommat.
#
Hintaa ajattelin ja hyvää asiakaskuntaa, joka sillä painolla tiedettiin olevan. Siitä kannatti maksaa. Eniten pelkäsin vanhoja koneita, niiden kanssa voisi joutua hankaliin remontteihin ja rahaa ei ollut paljon.
#
Sytytin tupakan, pikku pakkasessa sillä oli oma makunsa. Menin sisään. Maalari keitti takassa kahvia, sisällä oli lämmin paitsi aivan seinien vieressä.
#
- Monien vuosien työ minulta siinä meni hukkaan, jos asiaa niin ajattelee. Minulle siitä juuri ei hyötyä ollut. Ei niin kuitenkaan voi ajatella, professori sanoi.
#
- Olisit ollut höpsimättä, vanha mies, Seppo sanoi. - Mikään ei kuitenkaan mene hukkaan, minkä rehellisesti tekee. Heti sitä ei ehkä huomaa. Jotakin kaikesta jää, professori sanoi. - Ei mitään, Seppo sanoi.
#
- Kyllä sinäkin sen tulet omassa työssäsi vielä huomaamaan. Tuollaiset muotokuvat mitä sinä nyt olet tekemässä, niillä ei paljon arvoa tule olemaan. Tekisit niitä entisiä taulujasi. Ne oli kuitenkin joskus oikein hyviä, professori sanoi. - Älä naurata, Seppo sanoi.
#
Joimme kahvit pöydän ympärillä ikkunan vieressä. Professorin piti pitää käsineet kädessä ja kaikki vaatteet päällä, valitteli sittenkin palelevansa, verenkierto mennyt niin heikoksi.
#
Minä poltin toisen savukkeen, tarjosin maalarillekin, mutta se kaivoi piipun, halusi polttaa sitä. Kun kahvit oli juotu, Annikki sulatti lunta kattilassa öljykaminan päällä ja pesi astiat.
#
- Huomisessa Kalevassa meillä on taas ilmoitus asunnosta, saa nähdä tuleeko nyt vastauksia. Me pantiin siihen Annikin puhelinnumero, minä sanoin.
#
- Keväällä tässä on joskus sadankin joutsenen parvi Lappiin menossa, professori sanoi. - Joutsenessa on paras liha mitä linnuissa on, Seppo sanoi. - Onko tullut maistettua? minä sanoin. - Voi ollakin.
#
- Joutsenet ja villihanhet menee tästä yli keväällä ja syksyllä ne tulee takaisin. Villihanhet on suuria kun lampaat kun ne kävelee tässä rannalla. Tänä keväänä minä tulen vielä viikoksi niitä tänne katsomaan, yksikseni. Syksyllä, kun ne tulevat takaisin, minua ei enää ole, professori sanoi.
#
Illalla menin konttorifaktorin, Saaren kotiin ja sovimme käyvämme katsomassa painoa ja jos se näyttäisi vähänkin hyvältä, ostaisimme, jos saisimme jostakin rahat.
#
Saaren vaimo keitteli meille kahvia, me kirjoitimme olohuoneessa lyhennyssuunnitelmaa ja kannattavuuslaskelmia pankille, laskimme niistä papereista joita omistaja tarjouksen yhteydessä oli toimittanut. Kaikki tuntui selvältä.
#
Oli jo puoliyö, kun ajoin asunnolle. Luin vielä Saaren antamaa laskentatoimia käsittelevää kirjaa, joka oli ollut oppikirjana sillä faktorikoulussa. En viitsinyt lähteä alas vessaan vaan kusin kaljapulloja täyteen. Muutossa, kun tyhjäsin komeroitani, löysin pullot komeron perältä. Niissä oli paksu valkoinen sakka pohjalla. Asunnosta tuli joitakin soittoja, mutta pienistä tai hankalista tai liian kalliista, tai kaukaa kaupungin ulkopuolelta.
#
Kävimme niitä pitkin viikkoa katsastamassa, jouduimme laittamaan ilmoituksen vielä seuraavankin sunnuntain lehteen. Siihen tuli kaksi vastausta, puhelimella.
#
Maanantain aamukokouksessa Martikainen oli ehtinyt jo lukea työlistastaan talossa olevat työt ja kyseli niiden valmistumisvaiheita eri osastojen työnjohtajilta, kun toimitusjohtaja tuli sisään. Se ei ollut käynyt maanantaikokouksissa ennen, otti ruokasalin puolelta itselleen tuolin, sille haettiin kahvikuppi ruokasalin tiskiltä ja tyttö toi sille pannulla kahvia ja pullaa lautasella. Toimitusjohtaja joi kahvia ja odotti, että kierros oli käyty loppuun. Sitä jännitettiin sen verran, että selitykset menivät pitkiksi ja kokous. Kun kaikki olivat työnsä selvittäneet, toimitusjohtaja pyysi puheenjohtajalta erikseen puheenvuoron ja luvan saatuaan kertoi, että talon tilanne oli nyt sellainen, ettei siitä ilman irtisanomisia tultaisi selviämään. - Talo on pyörinyt tappiolla jo niin pitkään, että kysymys on siitä, lähteekö osa porukkaa vai pannaanko kokonaan lappu luukulle, se sanoi, otti salkustaan paperinipun ja poimi siitä erilleen listoja ja luki niitä ääneen, kuukausiraportteja ja neljännesvuosiraportteja, edelliseltä vuodelta ja vuoden alusta. Ne olivat tappiollisia kaikki, mitään mukavaa kuultavaa se ei kyllä ollut. - Että tällaisia kuuluu, se sanoi lopetettuaan lukemisen.
#
- On ajateltu panna vanhimmat koneet kiinni, niiden kannattavuus on kumminkin heikointa, Martikainen sanoi.
#
Toimitusjohtaja kertoi pitävänsä asiasta kokousta luottamusmiesten kanssa aamupäivällä, koko taloa ei haluttaisi sulkea, ellei olisi aivan pakko, asian menevän varmasti heti liittojen väliseksi ja liittojen miesten olevan talossa pian, mutta se ei auttaisi, lyhyimmän ajan talossa olleet ensimmäisinä pois, suosituksen mukaan.
#
Asia ei koskisi työnjohtoa ainakaan toistaiseksi, kahdessa vuorossa yritettäisiin ajaa niin kauan kuin mahdollista ja yhteen vuoroon siirryttäisiin vasta viimeisessä pakossa. Se haki lisää kahvia itse kuppilan puolelta. Huone rupesi olemaan puhetta täynnä.
#
- Yrittäkää pitää työt käynnissä, vaikka iltapäivä taitaa ainakin mennä suunsoitoksi, Martikainen sanoi. Lähdettiin työpaikoille, alhaalla katselin viikon työlistoja ajojärjestykseen ja istuin sitten ja ajattelin irtisanomisia ja niitä kahta huoneistoa, joista sunnuntaina oli soitettu ja joita olimme käyneet katsomassa.
#
Niistä toinen piti valita, sekin päättää tänään, käydä kirjoittamassa vuokrasopimus ja hankkia jostakin vuokratakuu. Puoli kymmenen aikaan Sipola, luottamusmies, tuli koppiin oudon näköisenä.
#
- Kaikki luottamusmiehet on kutsuttu tiedoitustilaisuuteen kymmeneksi. Mitäs se oikein on? se kyseli. - Kyllähän kuulette, minä sanoin. - Mitä se voisi olla? - Kyllä ne sen kertoo.
#
- Sano nyt, että vähän tietää varautua, se pyysi. - Antaa nyt vaan olla, minä sanoin. - Saatana jos tiedät, niin kerro kuule. Jotakin kummallista sen täytyy olla kun iltavuoronkin luottamusmiehet on hälyytetty kotoa. Mahtavatko edes saada kaikkia kiinni, juoksupojat on hypänneet koko aamun pitkin kaupunkia.
#
- Aikovat sanoa osan porukkaa irti, minä sanoin. - Ei kai sentään? - Niin se vain nyt on. - Minkä takia? - Onhan se nähty, töitä ei ole tarpeeksi.
#
- Ei ne semmosta voi tehdä, ne ei voi. Me ei suostuta siihen ikinä, Sipola sanoi. - Joko osa lähtee tai sitten lähtee kaikki, niin ne sen selitti, mutta älä puhu pojille ennen kokousta mitään, tulee vaan turhaa hälinää. Siellähän sitten tarkemmin kuulet koko jutun, minä en muuta tiedä kuin mitä aamulla kokouksessa kerrottiin, sanoin.
#
- Pakko se minun on niille kertoa. - Kerro vasta kokouksen jälkeen. Sipola meni kopista ulos ja paalien välistä koneelleen. Heti sen ympärillä oli porukkaa koossa. Se näkyi vain pudistelevan päätänsä ja kyselijät kyllästyivät siihen pian ja lähtivät työmailleen.
#
Menin painosaliin katsomaan, kuinka työt sujuivat, mutta kopin seinässä puhelimen hälytin pärähti heti soimaan ja jouduin palaamaan takaisin. - Autio, minä sanoin. - Täällä on isä. - No? - Kuule sellaista kamalaa asiaa, että meidän Kalervo on putkassa ja sitä ei päästetä sieltä ollenkaan pois. - Minkä takia?
#
- Se on eilen tapellut tansseissa ja joku on kuollut. Kalervo on ollut koko yön putkassa kuulusteltavana. Äiti makaa yläkerran sängyssä eikä saa sanaa suustaan kun ulvoo vaan.
#
Kalervoa ei edes pääse kukaan katsomaan. Tule sinä tänne jos pääset? Pääsetkö? - Pakkohan se on. Minä yritän tulla iltapäivällä.
#
- Miehet kylällä tietää siitä kyllä jotakin, mutta minä en saa siitä selvää ja äiti ei saa sanaa suustaan kun huutaa vaan suoraa huutoa. Tulisit sinä selvittämään tätä sotkua nyt, jos pääset.
#
- Minä tulen iltapäivällä, sanoin. - Eikö ole kauheeta. Poliisit oli sanoneet äidille puhelimessa, että se on linnaa armotta. - Vai niin. - Ne panee sen linnaan siitä, kuulitko.
#
- Minä tulen heti kun pääsen täältä irti, täällä on kaiken näköstä käynnissä täälläkin, mutta minä tulen heti kun pääsen.
#
Isä lopetti puhelun hyvästelemättä, pani vain kuulokkeen toisessa päässä paikalleen. Istuin kopissa ja ajattelin kaikkea, mitä voisi ja pitäisi tehdä. Tuli paha ja hankala olo.
#
Tupakka ei maistunut miltään ja sen palamisen huomasi vasta kun se poltti sormia ja piti tumpata. Pian tumppeja oli tuhkakuppi täynnä.
#
Ajattelin asianajajan hankkimista ja kaikkea muuta mitä oikeudenkäyntiin liittyisi, tuntui, etten tiennyt niistä asioista mitään, ja asunnon vuokraamista, joka sekin olisi päätettävä tänään ja vuokratakuu hankittava.
#
Soitin Annikille pankkiin ja kerroin joutuvani lähtemään kotiin iltapäivällä, sen olisi allekirjoitettava vuokrasopimus asunnosta, sovimme kumman niistä ottaisimme, se lupasi hankkia jostakin vuokratakuun tai yrittäisi saada vuokraajalta lykkäystä sen maksamisessa muutaman päivän.
#
Toisen vuoron luottamusmies tuli painoon ja lähti Sipolan kanssa ylös. Miehet kokoontuivat heti yhteen rykelmään keskustelemaan ja antoivat koneiden käydä yksikseen.
#
Menin saliin ja hätyyttelin niitä töihin. - Mennään heti, jos kerrot mistä on kysymys, Rantala sanoi. - Kyllä kuulette, sanoin.
#
- Jos tiedät niin anna kuulua, se sanoi. - Koneille vaan, sanoin. - Älä kuule yritä, Rantala sanoi.
#
Minulle tuli sellainen tunne, että olisin voinut lyödä ja potkia sitä ja kaikkia niitä, jotka seisoivat sen ympärillä eivätkä aikoneetkaan totella.
#
- Saatana, jumalauta, joka mies koneille tai tulee turpaan, minä huusin minkä jaksoin, tuntui, ettei itkukaan ollut kaukana. Miehet lopettivat kyselemisen ja menivät kummissaan koneille. - Ja perkele antaa soittaa niitä koneita eikä aina vaan sitä turpavärkkiä, huusin yli koneiden metelin. Miehet katselivat toisiaan ja kohauttelivat olkapäitään, sitomon ovella näkyi naisia kurkistelemassa painon puolelle, juoksin sinne ja tyrkin naiset omalle puolelleen, läimäsin oven kiinni niin, että pamauksen täytyi kuulua koko talossa.
#
Rupesi vähän helpottamaan. Istuin vajaalle paperipaalille oven viereen ja panin tupakaksi. Ruokatunnin alla luottamusmiehet tulivat synkän näköisinä alas. Ne rupesivat selostamaan painajille kokousta.
#
Menin syömään. Kun väkeä tuli ruokalaan, kaikki olivat hiljaisia ja juttelivat omissa porukoissaan omissa pöydissään. Kun olin syönyt, hain takin ja kävelin talon sivua ja päätä kadulle.
#
Oli alkanut sataa vettä niin, että kastuin, mutta en välittänyt siitä. Kävelin katua suoran päähän kaupungille päin ja käännyin mutkassa puiston kohdalla ja palasin takaisin. Olin märkä mutta olo oli taas helpompi.
#
Soitin iltavuoron työnjohtajalle ja pyysin sitä tulemaan niin pian kuin pääsisi. Sipola tuli koppiin, katseli märkiä vaatteitani ja tukkaa, josta vesi valui naamalle ja jota kuivailin paperiarkilla. - Tätä ei näin päästetä menemään, se sanoi.
#
Ajattelin muita asioita, se kyseli, kuinka paljon minä tiesin irtisanomisista ja kuinka kauan työnjohtajat niistä jo olivat tienneet. Kerroin; se ei ollut paljon. - Liiton miehet saa tulla tätä selvittämään. Ne aikoo sanoa parikymmentä miestä irti ja kaikki työntekijöitä, Sipola sanoi. - Niin kai.
#
- Tästä kaupungista ei niille töitä löydy. - Ei kai niin.
#
- Jos muu ei auta niin me mennään vaikka heti lakkoon. - Sehän varmasti auttaa.
#
- Liittojen on käytävä tilit läpi. Me ei teidän puheita enää uskota. Kyllähän tollaset paperit saa näyttämään miltä millonkin haluaa. Me on tehty koko ajan töitä minkä keretty. Ei työntekijät siitä ensimmäisenä saa joutua kärsimään, jos työnantaja on möhliny.
#
- Minä en tiedä siitä mitään, sanoin. - Ei taida kiinnostaa, kun työnjohtajia ei vielä olla irti sanomassa. - Sitä se kai on, sanoin.
#
- Tulee kuule pian vielä sekin päivä. Vai onko oma paino jo ostettu? Täältähän nyt saat hyvää kokemusta, kuinka työntekijöitä voidaan kohdella, kun rahat loppuu. Juopotteluun ja huorien hyysäämiseen sitä kyllä tuntuu riittävän, Sipola sanoi.
#
- Ei mulle, sanoin. - En minä sinusta puhu. - Anna nyt jo olla. Ei tämä meidän puheilla selviä, minä sanoin.
#
Sipola lähti töihinsä. Kohta toisen vuoron työnjohtaja tuli ja selvitin sille töistä sen, minkä tarvitsi. Lähdin ajamaan kämpän kautta kotiin.
#
Sen maaliskuun puolivälin jälkeen satoi vettä viikon, hanget sulivat ja alenivat ja kaikki lika minkä tehtaat talven aikana olivat levitelleet kaupungille ja liikenteen kura ja öljylämmitysten noki tuli nyt esille, kun uusi lumi ei enää ollut peittämässä, ja kun kävelin sairaalasta kotiin, vettä satoi edelleen, vaikka säätiedotuksissa jatkuvasti lupailtiin kauniimpaa ilmaa, minulla tietysti puolikengät jalassa ja talvipalttoo ja avopäin.
#
Pilvien ja sateen takia oli hämärää niinkuin keskellä talvea, vaikka oli jo kevät. Kävelin hautausmaan ohi ja alikulusta ja radan vartta rautatiesillalle.
#
Typen jätevedet pitivät joen auki koko talven ja vesi meni sillan alla mustana ja raskaana ja sade hakkasi sitä ja rautatiesillan rautakehikkoa, kasarmin puurakennuksia ennen siltaa ja vanhoja puutaloja joen toisella puolella ja korkeita vaaleita kerrostaloja kosken niskassa.
#
Kiskoin talvipalttoon kauluksia ylös, vesi valui takin sisään ja paidan sisään pitkin selkää, jalat tuntuivat märiltä polvista alaspäin.
#
Tuli niin kylmä, että piti panna juoksuksi, pitkästi en sitäkään jaksanut, sytytin lämpimikseni tupakan, juoksin tupakka suussa, heitin sen pois ja oioin radan yli ja kerrostalojen pihojen läpi kotiin.
#
Vaikka isä oli ollut jo kovin huonona koko sen kuukauden, en ollut saanut sitä sairaalaan enkä edes lääkärille ennenkuin tuskat tulivat niin koviksi, ettei hän pystynyt ajattelemaan muuta kuin vatsaansa ja sitä, mikä siellä oli, ja kun kirkasta vettä oli joka päivä ruvennut tulemaan litrakaupalla ja paino vielä tippunut toiset kymmenen kiloa, alle kuudenkymmenen, oli tullut tajuttomuuskohtauksia ja minä oli hälyyttänyt ambulanssin ja ajanut sen kanssa sairaalaan sireenit ulvoen, isä takana paareilla maaten, minä istumassa vieressä kaarteissa kolhuja varoen, se varoittelemassa minua siitä, ettei verensiirtoja missään tapauksessa saanut tehdä ja niistä lääkkeistä mitä sille ei saanut antaa; sairaalassa se vietiin jonnekin niin nopeasti, etten hänen toivomuksiaan saanut lääkäreille kerrotuksi, jos ne nyt niitä olisivat kiinnostaneetkaan, itse se kyllä kuului niitä selittävän sairaalan henkilökunnalle jo sisään siirrettäessä.
#
Syöpää se oli, se oli varmaa ja se oli itsekin tiennyt sen jo koko vuoden, mutta ei halunnut antaa periksi. Lääkäri kertoi, että se aiottiin leikata heti ja ottaa kasvi pois ja jos se ei olisi ehtinyt levitä kovin pitkälle, isä saattaisi vielä parantua mutta niin vanhalla miehellä se oli jo kovin epätodennäköistä ja haiskahti paremmin lääkäreiden halulta tehdä kaikki mahdollinen, vastuun takia.
#
Kotona riisuin märät vaatteet eteisen lattialle, kuivasin itseäni suureen froteepyyhkeeseen, hieroin sillä ihoni kuivaksi ja lämpimäksi ja puin kuivaa ylle. Laskin rahani, niitä ei ollut paljon. Katselin pankkikirjani, sielläkään ei ollut kuin muutama satalappunen. Rahaa ei kertakaikkiaan olisi.
#
Tiesin, että isällä oli, mutta sitä ei saanut irti ja sairaala pitäisi maksaa ja kaikki muu, jos se kuolisi ja jos ei, se tarvitsisi sen itse.
#
Katselin keskeneräiset työni. Nostin tauluja ylös sohvalle ja tuolien karmia vasten ja lattialle seinää vasten. Joku niistä oli sen näköinen, että voisi joskus tulla valmiiksi, jos minulla olisi aikaa tehdä niitä ja rahaa aikaan.
#
Äijänkuva oli kaikkein lähimpänä valmista ja vihasin sitä kaikkein eniten, se oli telineessä ja ollut siinä ainoana työnäni jo pian viisi kuukautta, valokuvat ja kellastunut sanomalehtileike kehikkoon teipillä kiinnitettynä ja kirja avonaisena tuolilla, kirjassa äijästä yksi surkea kuva.
#
Otin kuvat kehikosta irti ja panin ne ruskeaan kirjekuoreen ja kirjekuoren siihen kohtaan kirjaan, missä äijän kuva oli ja kirjan kiinni. Vein sen eteiseen lakkihyllylle lakkien alle.
#
Katselin taulua vähän aikaa ja rupesin maalaamaan sitä valmiiksi välittämättä mistään mitään. Aamulla soitin matkatoimistoon ja tilasin liput.
#
Ne vaativat peruutusmaksun ja ajoin taksilla maksamaan käsirahan. Liput piti lunastaa kaksi päivää ennen lauantaita, siis torstaina ja nyt oli tiistai.
#
En ollut yöllä nukkunut kolmea tuntia enempää ja syönyt vain pari voileipää; tuntui kuin olisin joltakin osaltani ollut irti omasta itsestäni, mutta ajatellut koko ajan ja tuntenut kaiken.
#
Soitin sairaalaan, isä oli leikattu, vatsa avattu ja pantu takaisin kiinni. Mitään ei enää voitaisi tehdä, haavan annettaisiin parantua ja hänet lähetettäisiin kotiin odottamaan kuolemista. Se veisi pari kuukautta.
#
Kirjoitin kirjeen ja pyysin siihen vastausta sähkeellä. Vein kirjeen taksilla postiin ja lähetin sen pikana.
#
Tulin taksilla takaisin, maalasin taulun niin valmiiksi kuin sen saisin ilman, että minun pitäisi ottaa puukko ja viillellä kangas halki ja polttaa se ja kehikko takassa.
#
Soitin koululle, siellä oppitunnit menossa eikä opettajainhuoneessa kukaan vastaamassa.
#
Väänsin uudelleen, nyt rehtorin kansliaan ja sain rehtorin uskomaan, että minun oli heti saatava se maisteri puhelimeen. Kerroin maisterille, että taulu oli valmis ja sitä pitäisi nyt tulla katsomaan, valmiimmaksi sitä en enää saisi. Se kertoi koulun loppuvan kolmelta ja tulevansa heti sen jälkeen.
#
Ajoin taksilla kaupungille, söin baarissa ja tulin taksilla takaisin. Menin suihkuun, peseydyin ja ajoin partani, suihkin kainaloihin hikoilua estävää spraytä, vaihdoin puvun ylle ja kravatin kaulaan, kiillotin kenkäni ja kampasin tukkani.
#
Sitten siivosin huoneet, asetin valmiin taulun telineessä ikkunan viereen sopivaan valoon ja katselin sitä. Teki mieli ottaa kaapista viinaa, mutta en tehnyt sitä virhettä.
#
Katselin pikkukamarin ikkunasta kolmen jälkeen kuinka maisteri tuli vesisateessa naistenpyörällä kihnuttaen muovinen sadetakki talvivaatteiden päällä, sadetakin helmoja polvien suojaksi kiskoen, menin portaille vastaan, katselin kuinka se laitteli pyörää tarkasti seinää vasten pystyyn ja tuli sitten portaita ylös.
#
Minä kättelin sen oikein ja autoin kylmässä eteisessä takit sen päältä ja ravistin niistä vettä portaille, panin päällystakin naulakkoon ja sadetakin ovenpieleen kylmään eteiseen.
#
Se riisui kumisaappaat jaloista ja otti opettajankassistaan tossut ja pujotteli niitä kavioihinsa. Minä otin sitä hartioista kiinni ja suutelin suulle.
#
- Minä olen tämmösen näkönenkin, kun suoraan koulusta piti lähteä ja tommonen vesisade vielä, se sanoi. - Ihan hyvän näköinen sinä olet, minä sanoin. - En voi olla, se sanoi.
#
Eihän se ollutkaan mutta minä otin sitä uudelleen kiinni, nyt vähän alempaa ja puristin sitä itseäni vasten, sen hiukset haisivat märältä koiralta ja mennyvuotiselta pihaheinältä, mätänemisensä aloittaneelta, joka keväällä paljastuu sulavan lumen alta.
#
Vein sitä olohuoneeseen ja se nojautui minuun niin, että lantiomme paukkuivat ovessa vastakkain. Se oli iso nainen.
#
- En minä olisi uskonut, että sinä sen joskus valmiiksi saat, se sanoi. - Miksen olisi saanut? sanoin.
#
- Minä en osannut olla sinusta varma, kun sinä välillä taisit juopotellakin ja olit monta päivää ties missä niin, ettei isäsikään aina tiennyt ja minulla sellainen hätä ja huoli päällä eikä ketään, kenelle kertoa.
#
- Olihan se vähän sellaista, mutta nyt se on loppu. Tämä ei ollut minulle mikään helppo työ kuule, sanoin. - Työ on työtä mutta juopottelemaan ei pidä ruveta. Sitä minä en ollenkaan hyväksy.
#
Meidän suvussa ei miehet koskaan ole juopotelleet, isä ei ole viinaa maistanut eikä pojatkaan ja hyvin ne on kaikki elämässään pärjänneet, Eerokin, vaikka ei koulussa pärjännyt mitenkään niin on kumminkin nyt työnjohtajana Ouluyhtiössä.
#
- Isä on tänään leikattu, sanoi - Eihän, mikä siinä on, se säikähti - Kasvain mahassa - Saiko ne sen pois? - Ei vaan panivat mahan kiinni ja odottavat haavan paranemisen ja lähettävät sitten kotiin odottamaan kuolemista.
#
- Kauheeta, kauheeta, se kiekaisi, meni sohvaan istumaan ja purskahti itkuun. Minä menin sen viereen ja otin harteista ympäri kiinni ja puristin sitä itseäni vasten, se itki tosissaan, vaikka olikin pitkään tiennyt isän sairastamisesta ja arvannut sen olevan syöpää, siitä oli moneen kertaa ollut puhetta, kyyneleet valuivat pitkin sen naamaa ja se pyyhki niitä hihansuulla ja nenäliinalla, jonka se kaivoi villatakin hihasta.
#
- Kuinkas nyt sitten, sen sai sanotuksi. - On kai täällä jokaisen kuoltava, sanoin. - Kuinka sinun käy? - Kuka sinusta pitää nyt huolta? - Ei kai minusta kenenkään tarvitse huolta pitää, aikuisesta miehestä, sanoin.
#
- Ethän sinä yksinkään voi olla, se sanoi, pyyhki viimeiset tipat naamaltaan, nojasi sohvan selkänojaan pitkään ja mietti.
#
Minä nousin ylös ja katselin ikkunasta ulos vesisateeseen. Se ei puhunut mitään ja minä annoin sen miettiä.
#
Suuri harmaa kissa tuli naapurin puolelta nopeasti juosten, vilkaisi minua ikkunaan ovelan näköisenä, märkä, juoksi kulman taakse meidän tontin ulkorakennukselle päin.
#
- Onhan tämä ollut vähän sekalaista tämä minun elämä, mutta se siihen on yhtenä syynä varmasti ollut, ettei mistään ole niin tarvinnut huolehtia.
#
Nyt on kumminkin tosi edessä ja minä olen sitä kaksi päivää ja yötä vakavasti miettinyt ja tullut siihen tulokseen, ettei tässä auta mikään muu kuin selvä raaka työnteko ja sen minä olen nyt aloittanut. Minä teen työtä ja elän työlläni niinkuin muutkin.
#
Kyllä minun tauluni ovat hyviä, minä tiedän sen ja minä tiedän senkin, kuinka ne saa kaupaksikin kuitenkin joltisenkin. Sillä minä elän. Tämä talo jää minulle, tässä minä elän ja tauluillani. Viinaan minulla on enimmät rahat menneet ja aika mutta nyt se on loppu sen kanssa, minä sanoin.
#
- Kyllä minä olen iloinen, että sinä itsekin sen olet huomannut, se sanoi. - En minä tyhmä ole, sanoin. - En minä sitä sanokaan, mutta ajattelematon. - Ei ole muuta tarvinnut. - Kyllä minä olen tästä iloinen.
#
Se tuli ja otti minua takaapäin kiinni ja painoi itseään minua vasten niin, että jouduin ottamaan kiinni ikkunapokista, etten olisi mennyt lasin läpi puutarhaan. Se oli paljon siltä.
#
- Kyllä minä sinusta huolta pidän, kun sinä itsekin vaan yrität, se sanoi. - Kyllähän minä yritän, sanoin. - Kyllä minä pidän sinusta huolta.
#
Me menemme naimisiin ja minä muutan tänne asumaan ja pidän sinusta huolta ja sinä maalaat tauluja eikä sinun sitten enää tarvitse juopotella päiväkausia ja luuhata pitkin Oulun kapakoita, se sanoi.
#
- Mutta uskoon minusta ei ole, sanoin. - Ei sinun nyt tarvitsekaan, mutta voihan sekin tulla, se sanoi. - Eihän sitä koskaan tiedä, minäkin arvelin. - Ei kukaan väkisin uskoon tule. Se on armo, se sanoi.
#
- Katsotaan nyt sitten, sanoin. En puhunut taulusta vielä mitään, vaan vein sen keittiöön ja keitin kahvit.
#
Se suunnitteli kaiken tulevan valmiiksi jo seuraavaksi kolmeksikymmeneksi vuodeksi, sen kauempaa en sanonut aikovani enää elää.
#
Joimme kahvit ja katselimme toisiamme keittiön pöydän yli, se hymyili minulle hevosennaamallaan ja otin sitä kädestä kiinni pöydän yli, se pani toisen kätensä minun käteni päälle ja nauroi tyytyväisenä.
#
- Kyllä minä olen iloinen, se sanoi monta kertaa. Kun olimme saaneet kahvit juoduksi ja tarpeeksemme käsien puristelusta, vein sen olohuoneeseen ja näytin taulun.
#
Oli tullut jo sen verran hämärää, että siirsin taulun keskelle huonetta ja suuntasin siihen valon jalkalampusta. Se kierteli ja katseli taulua joka kulmalta, minä istuin sohvaan puhumattomana odottamaan ja sytytin piipun.
#
- Kyllä se nyt on hyvä, se sanoi sitten. - Niin minustakin, minä sanoin. - Oletko sinä siihen itse tyytyväinen?
#
- Kyllä se kai on parasta, mitä minä itsestäni olen irti saanut. Minä olen maalannut sitä tässä pari päivää ja yötä ja miettinyt sitä ja isää, ja sinua ja minua.
#
Vaikka se on kuva vaarista ja kai aika hyvin näköinenkin niin siinä on vähän meitä kaikkia ja ehkä vähän kaikkia maailman ihmisiä, sellaisia jotka ajattelee ja tuntee niinkuin me. Niinkuin aina hyvässä muotokuvassa, sanoin.
#
- Kyllä tämä on hyvä, se sanoi. - Niin, että kelpaa? - Kelpaa, kelpaa, jo toki. - En minä sitä paremmaksi enää kyllä saa.
#
Se katseli taulua vielä jonkin aikaa ja tuli sitten viereeni sohvalle istumaan, valitteli piippuni kärystä ja minä kävin kopistelemassa piipun hellan pesään.
#
Kun tulin takaisin, se oli siirtänyt taulun sohvan eteen puolentoista metrin päähän ja suunnannut jalkalampun niin, että valo taas osui äijän kammottavaan naamaan.
#
Äijä tuijotti meitä vihaisen näköisenä, vino nenä sillä oli ja korvat niinkuin ammattipainijalla. En kestänyt sen katselemista.
#
- Ja maksukin sinun pitäisi siitä saada, maisteri sanoi. - Olisihan se hyvä. - Onko sillä kiire?
#
- Minä en oikein tiedä, miten siitä isästäkin kohta pitää ruveta makselemaan ja jos sille määrätään ankarat lääkkeet loppuajaksi niin nekin pitäisi saada apteekista ulos, minä sanoin.
#
- Kyllä minä voin lainata, se sanoi. - Mieluummin minä ottaisin sen tästä työstä. En minä haluaisi sinulta heti olla lainaamassa, se tuntuisi nyt heti alkajaisiksi vähän ikävältä. - Kyllä minä voin lainata.
#
- Kyllä minä sen uskon, mutta ajattele nyt vähän miltä sekin minusta tuntuu, että heti olen sinulta lainaamassa ja kumminkin minun piti ruveta elämään omilla töilläni eikä sinun tai isän rahoilla, sanoin. - Kyllä minä ymmärrän. Kyllä me maksetaan tämä heti. Paljonko se on? - Kuusituhatta markkaa, sanoin. - Herraisä, se säikähti.
#
- Siinä on sentään melkein viiden kuukauden työ. - Ei no, kolmestahan sitä on puhuttu. - Ei enää tammikuun jälkeen. - Minä en tiedä, suostuuko perikunta. Tai no, onhan se maksettava. Kuka sitä ilmaiseksikaan työtä tekee.
#
Viiden kuukauden palkaksi se ei ole mitenkään kohtuuton. - Ei minunkaan mielestä, sanoin. - Vaikka on siitä ajasta minulta enin tainnut mennä muuhun kuin maalaamiseen.
#
- Kyllähän sinä sen tiedät, ettei tauluja maalata niinkuin lankkuaitaa, että vaan annetaan sudin heilua kahdeksan tuntia päivässä, minä sanoin. - Onhan se niinkin. - Ja hyvä siitä tuli. Kyllä perikunta voi olla tyytyväinen.
#
- Se on kyllä niin vaarin näköinen niinkuin se itse siinä seisoisi. Kyllä se on merkillinen taito, osata maalata noin, vaikka sinäkään et milloinkaan ollut sitä ilmielävänä nähnyt. - Siitä sitä maksetaan eikä muusta, osaamisesta, sanoin.
#
- Minä maksan sen vaikka omalta tililtäni ensin, jos ne ei saa rahoja kokoon, tällä viikolla, se lupasi.
#
- Minun pitäisi jo torstaina mennä sairaalaan makselemaan jotakin ja sitten täällä kotona on maksamattomia laskuja myös niin, että saisinko ne jo torstaina, pyysin. - Vaikka huomispäivänä, se lupasi. - Torstai riittää hyvin, minä sanoin. - Minä tulen itse huomenna tuomaan rahat, se sanoi. - Vaikka sitten niin, myönnyin.
#
- Ja pidetään sunnuntaina kihlajaiset. Meillä on pyhänä vähän seurojen tapaiset, niin että siinä samassa ne on hyvä pitää. Minä kerron tänä päivänä kotiväelle. Pyhänä sitten voidaan kertoa kaikille.
#
- Sopii se, sanoin. - Kyllä tämä nyt on. Minä en tiedä mitenpäin olisin, se sanoi. - Ihan vain jalat maassa, minä sanoin. - Niin tietysti, mutta kumminkin.
#
Kyllä minä oikeastaan heti ajattelin kun sinä tätä maalausta aloitit ja me siitä täällä juteltiin, että tuossa se on minun tuleva mieheni. Sen takia minä olen täällä hypännytkin niin, että välillä on itseäkin hävettänyt, mutta minä ajattelin, että nyt tai ei koskaan. - Minä en aluksi huomannut mitään, minä sanoin.
#
- Kyllä tämä on, se jahkasi. Otin taulun telineestä ja koettelin, ettei väri enää kovin levinnyt, käärin sen kankaaseen ja aaltopahviin ja teippasin sen kiinni.
#
Hain vanhan sadetakin naulakosta ja kiersin paketin siihen ja teippasin sadetakin kiinni taulun ympärille ja vein taulun eteisen naulakon alle takkien taakse seinää vasten pystyyn. En kestänyt sitä kauempaa silmissäni.
#
Pyysin maisteria jättämään pyöränsä meille ja ottamaan sen seuraavana päivänä, jos ilma olisi parempi, ja menemään bussilla. Lupasin lähteä saattamaan, hain keittiön seinältä bussien aikataulun ja tutkin sitä.
#
Busseja meni kaupunkiin puolelta ja täydeltä tunnilta ja kaupungissa piti vaihtaa. Vedimme vaatteet päälle, otin taulun kainaloon ja menimme ulos.
#
Oli hämärää, Typen savupiipusta näkyi kuitenkin nousevan keltaista rikinväristä savua, joka sekaantui sateeseen ja hämärään ja häipyi. Katu oli täynnä lumisohjoa ja vettä.
#
Olimme tulleet pysäkille liian aikaisin ja jouduimme odottamaan bussia.
#
Teki mieli tupakkaa, mutta en uskaltanut sytyttää piippua, maisteri ei olisi ehkä kestänyt sen käryä, työnsin taulun suojaan sateelta takkini sisään ja sitten bussi tulikin jo, tyhjänä, ja pääsimme istumaan. Maisteri maksoi minutkin.
#
Istuin ikkunanvieripaikalle ja se käytävän viereen penkille tulpaksi, etten karkaisi. Sellainen minulla oli olo. Bussin ikkunat olivat niin kurassa, ettei ulos nähnyt.
#
Keskustassa jäimme pois ja odottelimme toisen bussin, menimme siihen ja istuimme toiselle puolen kaupunkia.
#
Nousimme bussista teollisuusalueen jälkeen omakotien sekaan, saatoin sen kotiportille, annoin taulun ja hyvästelin.
#
- Raukka, joudut odottelemaan bussia vaikka kuinka kauan, se sanoi. - Ei se mitään, sanoin.
#
- Tulisit vaikka sisälle, näkisit isän ja äidinkin, se sanoi. - Kyllä minun pitää mennä sairaalaan, siellä on vierastunti. - Kyllä minä ymmärrän, se sanoi.
#
Kyselin, mihin aikaan se aikoi tulla tuomaan rahat ja se lupasi tulla taas koulun jälkeen kolmelta, kun olisi ensin hakenut rahat tililtään.
#
Lähdin menemään tien yli bussipysäkille. Katselin tiellä taakseni ja se vilkutti minulle.
#
Vilkutin takaisin, se vilkuili niiden talon ikkunoihin, siellä vilahteli laestadiolaisten päitä joka ruudussa, ikkunaverhot heiluivat niinkuin haavanlehdet, teki mieleni heittää lentopusu sen perään, mutta sain oltua tekemättä sitä.
#
Seisoin pysäkillä ja odotin. Ajattelin sytyttää piipun, sillä olisi kuitenkin ollut huono vaikutus laestadiolaisiin ja olin sytyttämättä pitkään, mutta kun bussia ei ruvennut kuulumaan, kaivoin piippua ja tupakoita taskusta, huomasin, että piippu oli jäänyt kotiin. Kiroilin sitä mielessäni, bussi tuli ja ajoin kaupunkiin. Keskustassa otin taksin sairaalaan.
#
Säikähdin isää kun hoitaja opasti minut sen huoneeseen. Isän pää oli tyynyllä niinkuin ruskeakuorinen kananmuna, pieni ja paljas ja se makasi kasvot ovesta poispäin, kuuli tulemisen ja kääntyi katsomaan ja yritti vetää iloista ilmettä kasvoille.
#
Istuin tuolille sängyn viereen ja yritin päästä jutun alkuun. Katselin sairaalan laitteita ja isää niiden seassa, juttuni tahtoivat väkisin olla sellaista "kyllä se siitä" - ja "kyllä tästä vielä selvitään" - teeskentelyä, jota en halunnut isälle pitää. Niin hyvin sen kuitenkin tunsin.
#
- Ne avasi mahan ja pani kiinni, ne ei voineet tehdä mitään, isä sanoi sitten. - Minä kuulin. - Ne sanoivat, että olisi pitänyt aiemmin tulla. - Sitähän minäkin yritin koko talven selittää, sanoin. - Olipa onni, etten tullut aiemmin, se sanoi.
#
Sitä rupesi naurattamaan, mutta nauraminen sattui vatsaan ja sen suu kääntyi kesken naurun irvistykseen ja se yritti vetää jalkojaan koukkuun, ei saanut sitäkään tehdyksi ja makasi sitten pitkään liikkumatta ja varovasti hengitellenkin.
#
- Ei muuta kuin kotiin kuolemaa odottelemaan, se sanoi. - Voihan se vielä parantuakin, yritin vielä sanoa. - Älä naurata, se sattuu niin, se sanoi. - Eihän näistä tiedä.
#
Se kertoi nähneensä parin kaverinsa kuolevan samanlaiseen vatsakasvaimeen, lopun olevan kovin tuskallinen, lääkärien päässeen pitkittämään kärsimyksiä hoidoillaan, joita kaverit eivät olleet osanneet kieltää eivätkä omaisetkaan; miettivänsä kuinka hän pääsisi niiden käsistä rauhassa kuolemaan, minun pitäisi sitä olla auttamassa, liian hankala yksin ja niin huonossa kunnossa kuin hän nyt jo oli. - Lääkärit ei kuolemisesta mitään ymmärrä, mutta kyllä tässä jotakin keksitään.
#
Kaksi kuukautta on aikaa, suurin piirtein, se sanoi. - Koska sinä pääset täältä pois? - Ensi viikolla, jos kaikki menee niinkuin ne suunnittelee.
#
- Minun pitää lähteä vähän matkoille. - Minne? - Katsotaan nyt, sanoin.
#
- Onko sinulla rahaa, isä kysyi. - Ei nyt, mutta kohta on. - Mistä? - Siitä muotokuvasta.
#
- Miten sinä sen sait valmiiksi? - Miten kuten. - No se nyt on hyvä kumminkin se, isä sanoi.
#
Kivut näyttivät tulevan siihen ilman liikkumistakin ja se veti taas ilmeensä irveen ja makasi niin kauan, ja vähitellen kipu hellitti ja ilme sen kasvoilla laukesi, mutta se makasi liikkumatta ja silmät kiinni kuin odottaen uutta pahaa kipua, ja avasi sitten silmänsä, katsoi minuun puhumattomana, suoraan.
#
- Jos minä olen matkoilla niin pärjäätkö sinä yksin kotona. Ja pärjäätkö sinä yksin täällä sairaalassa? kysyin. - Miksen pärjäisi? - Minä vain ajattelin.
#
- Pärjäsinhän minä ilman sinua kolmekymmentä vuotta niin miksen nyt yhtä viikkoa. Ja kai minua joku käy katsomassa, vaikka ei kyllä olisi väliksi.
#
- Ikävä sinun täällä on yksin maata, sanoin. - Mikäs ikävä se on? - En tiedä.
#
- Mukavaahan se vain on jos ei satu eikä se satu ellei liiku. Kohta ne kuulemma panee kävelemään, ettei tule veritulppia. On sekin. Maha on täynnä kasvainta ja pannaan kävelemään, ettei tulisi veritulppaa.
#
Helpompi minun kai veritulppaan olisi kuolla kuin kasvaimeen. Sehän ei niitä liikuta. Se on niille vastuukysymys ja minulle se on kysymys kivun määrästä.
#
Koska sinä lähdet? - Lauantaina kai. - Ja olet viikon poissa? - Lauantaina pitäisi tulla takaisin tai sunnuntaiaamuna. - Minä olen silloin jo kotona, se sanoi.
#
- Minä lähetän sinulle kotiin kortin. Näet siitä sitten, missä minä olen. Minä en nyt kerro sitä sinulle kun siihen liittyy pari juttua, mistä sinun ei vielä tarvitse tietää mitään, mutta sinulta varmasti tullaan niistä kyselemään. Parempi kun voit sanoa, ettet tiedä muuta kuin että olen lähtenyt, sanoin. - Se on sinun asiasi.
#
Yhtäkkiä se rupesi kertomaan minulle äidistäni, jota en muistanut koskaan nähneeni, vaikka olihan minun täytynyt se nähdä. Se kertoi äidistä niin, että pystyin kuvittelemaan sen siihen huoneeseen alle kolmekymmentävuotiaana naisena, tummana ja hoikkana ja tukka takaa ylös kammattuna. En tiedä oliko se, mitä kuvittelin, äidin näköinen, mutta näin isän sitä siinä maatessaan paljon ajatelleen.
#
- Se asuu Helsingissä meidän nimellä. Ilmoita sille tästä, jos voit, isä sanoi. Lupasin ja rupesin lähtemään.
#
- Minä tulen huomenna käymään, sanoin. - Ei tarvitse, jos siitä on vaivaa. - Mitäs vaivaa tästä olisi.
#
Olin jo ovella ja käännyin vielä katsomaan sitä, pientä isää laihana peiton alla ja kuivunutta kalloa tyynyllä, kun se vielä kysyi: - Mitä sille taulunostajalle nyt oikein sitten kuuluu? - Lupasi huomenna tuoda rahat, sanoin. - Menetkö sinä naimisiin sen kanssa? - Aika näyttää, sanoin.
#
Hyvästelin ja menin ovesta käytävään, kyselin hoitajilta, voisiko isälle tuoda mitään syötävää seuraavalla kerralla, ne kielsivät.
#
Kävelin pitkää käytävää kahvion ohi ulko-ovelle ja ulos. Sairaalan päästä sain taksin ja ajoin kotiin.
#
Kun aamulla heräsin, aurinko paistoi, sade oli lakannut ja taivas kirkas.
#
Maalasin aamupäivän uutta taulua vanhan päälle, puoleltapäivin rupesin olemaan sen verran hermostunut, että kävelin kaupungille, nostin pankkitilini tyhjäksi, sain sieltä muutamat satalappuseni.
#
Söin baarissa katselin ihmisiä kadulla baarin ikkunasta, näin pari tuttua, mutta en pyrkinyt juttusille, palasin kotiin puiston läpi ja patosillan yli, katselin sillalla seisten korkeita kerrostaloja saarella jokihaarojen välissä, tehtaiden savuja, jotka nousivat korkealle taivaalle kolmessa suunnassa, Toppilassa, Typellä ja Ouluyhtiöllä.
#
Kävelin jokivartta ylös uimalan ohi ja uusien omakotitalojen ohi rannassa ja vanhojen puutalojen ohi rautatien yli.
#
Kotona oli postilaatikossa ilmoitus sähkeestä. Soitin ja ne lukivat sähkeen minulle valtionpuhelimessa. Siinä oli aika ja hotellin nimi ja osoite. Kirjoitin ne paperille, panin paperin lompakkoon setelitaskun taakse taitteeseen ja lompakon taskuuni.
#
En saanut enää maalatuksi ja makasin sohvalla ja tupakoin. Puoli kolmelta kävin suihkussa, ajoin partani ja vaihdoin siistit vaatteet ylleni, kolmen jälkeen rupesin kurkkimaan ikkunoista kadulle.
#
Maisteri tuli puoli neljä, taksilla, näin kuinka se kurkotti rahaa kuskille etupenkin selkänojan yli ja käveli sitten pihan poikki portaille.
#
Eteisessä huomasin sen käyneen kampaajalla ja sitä se ei minun tietääkseni ollut tehnyt vielä ikinä.
#
- En minä uskaltanut tällaisten rahojen kanssa bussissa ajella, se sanoi. - Oikein, minä sanoin.
#
- Nämä on perikunnan rahoja, meillä on jakamaton perikunta niin, että minun täytyy kyllä saada tästä kuitti. - Sehän kyllä järjestyy, sanoin. - En minä sitä sillä, ettei me sinuun luotettaisi, mutta kun nämä nyt on perikunnan rahoja. - Kyllä minä ymmärrän, minä sanoin.
#
- Kyllähän ne vähän meinasi, että kuusituhatta on paljon raamittomasta taulusta, mutta suostui ne sitten, kun minä niin vaadin. - Mitä ne muuta siitä sanoi? - No ne nyt ei taiteesta ymmärrä. - Kerro nyt mitä ne sanoi. Olisihan se mukava kuulla.
#
- No yhden mielestä nenä oli väärinpäin vinossa ja toisen mielestä silmissä oli hullun kiilto, kolmannen mielestä se raamijuttu oli vähän outo ja kaikenlaista siinä kuuli, mutta kyllä ne muuten oli siihen oikein tyytyväisiä.
#
Minä kerroin niille, että me menemme naimisiin. - Se on hyvä se, minä sanoin. Vein sen yläkertaan isän huoneisiin ja kirjoitin sille kuitin isän kirjoituskoneella.
#
Paperia löysin kirjoituspöydän laatikosta, paperissa oli vesileima arkissa poikittain, kirjoitin kuittia pari kertaa, ennenkuin sain sen mieleiseeni muotoon.
#
Maisteri huolehti vielä todistajista, mutta siihen en enää alkanut, vaan vetäisin nimeni paperin alareunaan, annoin kuitin sille ja otin rahat pois. Panin ne alakerrassa keittiön kaappiin leipälaatikon viereen. Ne sopivat leipien kanssa hyvin rinnakkain, siinä oli satasia aika pinkka.
#
Maisteri luki vielä kuittia alakerrassa ja vei sen sitten eteiseen käsilaukkuunsa. Sain häädetyksi sen ulos, kun vierastunti sairaalassa rupesi lähestymään, se odotteli sitkeästi bussipysäkillä bussini ja lähti sitten ajamaan pyörällä perään.
#
Kaupungilla vaihdoin taksiin, kun se ei enää ollut näkemässä. Juttelin isän kanssa koko vierastunnin, torstaina kävin lunastamassa matkaliput matkatoimistosta ja asemalta junalipun ja pakollisen paikanvarauksen perjantaiaamun erikoispikajunaan.
#
Kolmelta istuin kotona taas siistinä, parta ajeltuna ja kravatti kaulassa. Heti kolmen jälkeen maisteri soitti ja kysyi, saisiko tulla. Annoin luvan ja se tuli pian naistenpyörällä kihnuttaen Tuiran suunnasta.
#
Keittelin teetä ja näyttelin aloittamaani taulua, selitin sille taulun ideoita. Se oli innoissaan. - Kyllä tästä hyvä tulee, kun sinäkin viimein olet miehistynyt, se sanoi.
#
- Elämän keskipäivä lähestyy totisin kasvoin, minä sanoin. - Se on Hellaakoskea se, se sanoi. - Niin taitaa olla. - Hellaakoskikin oli Oulun poikia, se sanoi. - Niinpä taisi olla, minä sanoin.
#
- Kun sinä olet noin siistikin nykyään, se sanoi ja otti minua kaulasta kiinni. Minä suutelin sitä suulle, se päästi irti ja naureskeli, tuli uudelleen päälle ja puristi minkä jaksoi, ja laski taas irti.
#
Aivan läheltä katsoen sen kasvot näyttivät valtavan pitkiltä, kaksi kertaa omiani pidemmiltä ja kun suutelin sitä suulle silmäni tuntuivat olevan jossakin sen nenänsieraimien korkeudella. Se karkasi kauemmaksi ja nosti siellä sormen opettavaisesti pystyyn. - Perhesuunnittelussa meillä ollaan sitten sillä kannalla, että lapsia saa tulla vaikka kuinka paljon, mitäs siitä sanot? se kysyi. - Mikäpä siinä.
#
- Mutta miten sinä niitä kestät? - Minä olen kova poika kestämään, minä sanoin. - Meillä ei hyväksytä mitään rajoituksia. - Ei niin sitten. - Kyllä sinä sen vielä varmasti ymmärrät. - Minä ymmärrän kaiken koko ajan, minä sanoin. - Kyllä kaikki nyt on hyvin, se sanoi.
#
Sain sen taas lähtemään sairaalan vierastunnin aikaan; se ymmärsi hyvin, että minun oli käytävä sairasta isääni lohduttamassa. Istuin sairaalassa tunnin ja hyvästelin isän, tulin kotiin ja panin matkalaukun kuntoon.
#
Aamuseitsemäksi ajoin taksilla asemalle Helsingin junaan.
#
Helsingissä olin iltapäivällä. Panin matkalaukkuni aseman rahalliseen säilytyslokeroon ja lähdin kävellen osoitetoimistoon.
#
Vettä satoi, minulla talvivaatteet yllä, puikin tavaratalon läpi ja linja-autoaseman katosten kautta ja laitureissa seisovien bussien ohi Tennispalatsiin, jossa tiesin osoitetoimiston olevan. Sain sieltä äidin osoitteen ja kävelin osoitteen kanssa takaisin postille. Lähetin äidille sähkeen, jossa kerroin isän makaavan sairaalassa Oulussa ja odottavan, että se ottaisi jotakin yhteyttä. Panin sähkeeseen oman nimeni alle.
#
Soittelin matkustajakoteihin ja sain lopulta huoneen yhdeksi yöksi. Kävin pankissa rautatietorin toisella puolella, vaihdoin valuuttaa kolmellatuhannella markalla ja panin rahat matkalippujen muoviseen koteloon. Hain tavarat aseman lokerosta, sain taksin torilta ja ajoin matkustajakotiin. Huoneeni oli pieni koppero viidennessä kerroksessa, huoneessa sänky ja lavuaari, käytävässä vessa ja suihku.
#
Oikaisin sängylle vaatteet päällä ja nukahdin. Kun heräsin, kello oli kaksi yöllä. Katselin ikunasta ulos, kuuntelin vesijohdon ulvontaa viereisessä huoneessa, hissin ankeaa natinaa sen kulkiessa ylös ja alas.
#
Otin päällystakkini ja menin alas. Portsari nuokkui tiskin takana, säpsähti hereille, kun kolautin avaimen tiskiin, ei sanonut sanaakaan.
#
Menin ulos. Yöllä oli pakastanut ja pakkanen oli kuivannut kadut, ei ollut kuitenkaan kylmä ja kävelin katua alas ja niin pitkälle, että tulin Bulevardille puiston kulmaan ja siitä rantaan kaljatehdasta kohti. Kadut olivat autioita ja tyhjiä, takseja ajeli harvakseen, kovalla vauhdilla.
#
Oikaisin Hietalahden torin halki. Katselin vanhaa korkeakoulua, jossa olin joskus ollut opiskelevinanikin, se oli maalattu eikä sen edessä enää ollut puliukkoja ja niiden naisia, vaan korkea aita. Satamassa hitsattiin suurta laivaa, kirkkaat siniset hitsauskipinät valaisivat laivan kylkeä ja palan mustaa taivasta, kaljatehtaan lasiseinän läpi suuret kupariset sammiot häämöttivät merkillisen muotoisina.
#
Olin aloittanut opiskelun, koska tiesin isäni sitä toivovan ja kolmen vuoden kuluttua siirtynyt yliopistolle montakaan tenttiä suorittamatta ja opiskellut yliopistolla yhtä huonolla menestyksellä. Opiskelijaksi minusta ei ollut ollut.
#
Muistelin luentoja, joita en ollut milloinkaan jaksanut kuunnella ensimmäistä väliaikaa pitempään, väliajalla olin aina livistänyt kaduille kävelemään ja istumaan baareihin ihmisiä katselemaan, ja näyttelyihin tauluja tutkimaan; opiskeluun kuuluvia harjoitustöitä, jotka olivat olleet ainoa iloni niiden kolmen vuoden aikana.
#
Nekin olivat viimeisenä vuonna loppuneet, koska en pystynyt suorittamaan niihin pääsyyn vaadittuja tenttejä, joissa piti määritellä liukenemisvakioita, muistaa ulkoa ionien yhtymisiä toisiin ioneihin ja orgaanisen kemian merkillisiä struktuurikaavoja, jotka reagoivat toisiin struktuurikaavoihin lainalaisuuksien mukaan, jotka minulle jäivät hämäriksi, ja vaikka joskus yritin lukea kaiken ulkoa, kaavat häipyivät päästäni samalla hetkellä, kun sain monistetun kysymyskaavakkeen eteeni tentissä.
#
Kiersin takaisin koulun taakse ja matkustajakotiin. Portsari säikähti myöhäistä tulemistani, sen hengitys haisi vatsavaivoilta, yritin antaa sille taskusta kympin, mutta se ei huolinut, antoi avaimen seinältä telineestä ja minä menin hissillä ylös viidenteen kerrokseen.
#
Huoneessa muistin herätyksen ja soitin siitä portsarille. Olin varma, että se jättäisi minut herättämättä, riisuuduin, menin sänkyyn; ajattelin, että minun oli herättävä kello seitsemän. Keskityin siihen ajatukseen niin kauan, että tunsin varmasti seitsemältä herääväni ja nukahdin.
#
Heräsin kello seitsemän, makailin sängyssä ja odotin puhelinsoittoa. Kun sitä ei ruvennut kuulumaan, nousin, peseydyin, ajoin partaani holvaten partavaahtoa pitkin naamaani ja kuorin sen sitten partakoneella pois.
#
Katselin naamaani tarkasti peilistä. Pidin naamastani, vihelsin laulunpätkän. Ajattelin, että jos olisin ollut pitempi mies, olisin voinut ruveta vaikka miksi; kaupparatsuksi, keskisuuren yrityksen toimitusjohtajaksi, iskelmätähdeksi.
#
Pakkasin tavarat matkalaukkuun, heitin takin käsivarrelle ja menin alas. Yöportsari nuokahteli tiskin takana nojatuolissa leuka alas valahtaneena. Nukkuessaan se oli kuolannut paidanrintamukselleen suuren tumman läikän.
#
- Herätys, herätys! huutelin. Portsari nytkähti hereille, katsoi minua hetken typertyneestä ja nousi sitten tiskin taakse seisomaan. - Oliko mukava uni? kysyin. - Miten sen nyt ottaa, se sanoi.
#
- Äitikullastako vaari näki unia vai vieraista? kysyin. Siihen se ei enää vastannut mitään, se oli uskovaisten ylläpitämä matkustajakoti.
#
- Mukavat huoneet teillä täällä on ja niin siistit, sanoin. Se rupesi lyömään kassakoneella laskua ja toi sen sitten eteeni tiskille, kahdenkin metrin päästä sen hengitys haisi niin kuin jossakin olisi pumpattu paskakaivoa tyhjäksi. Maksoin laskun ja taitoin sen lompakkooni.
#
- Tervetuloa uudelleen, portsari sai sanottua, kun menin ulos. - Kiitos, voin minä tullakin. Olen minä sen verran kova poika, minä sanoin.
#
Kävelin terminaalille, matkalaukku painoi niin paljon, että Töölössä jouduin huilimaan kauppojen ikkunalaudoilla istuen.
#
Terminaalilla istui unisen näköistä väkeä busseja odottelemassa. Menin ylös baariin ja otin tiskiltä kahvin ja voileivän. Säikähdin hintaa, mutta maksoin sen.
#
Syötyäni ja juotuani etsin lähtövuorossa olevan bussin alhaalta laitureilta lasiovien takaa. Nousin bussiin. Ajattelin, että olisi pitänyt soittaa sairaalaan ja kysyä isän voinnista.
#
Kuljettaja kulki rahastamassa ja ajoi sitten luiskasta ylös kadulle ja kiersi lahdenpohjukan ympäri.
#
Lunta ei kaupungissa näkynyt missään. Eläintarhan teillä oli aamulenkin juoksijoita. Lahdenpohjukan päässä, ennen rautatien alikulkua syötti vanha nainen pullasorsia, se hätyytteli lokkeja ja varpusia ulommaksi kankean näköisesti juoksennellen, jostakin Kalliosta päin laahusti puliukkojen ryhmä muovikassejaan kantaen.
#
Viipurinkadun kohdalla yritin kurkkia sitä korkeaa valkoista taloa kolmosen päätepysäkin luona, jossa Mirja oli joskus asunut.
#
Olin tutustunut Mirjaan ensimmäisen opiskeluvuoteni aikana, se oli asunut Sibeliusakatemiassa viulunsoittoa opiskelevan tytön kanssa pienen kaksion toisessa huoneessa, kämppäkaverin ensimmäinen vuosi tuntui olevan yhden vedon vinguttamista viulusta, tuntikausia.
#
Muistin kaikki asiat tarkasti niin kuin ne olisivat juuri tapahtuneet, omankin pienen huoneeni silloin, jossa Mirja itki, kun jätin sen ensimmäisen kerran tavattuani sen kadulla jonkin kauppakorkealaisen hampuusin kanssa kävelemässä ja kirjeet, joita se kävi sen talven tiputtelemassa postiluukustani luentojensa väliajoilla; minä makasin vuoteellani vaatteet päällä ja ajattelin opiskeluani ja sitä, että luennoille olisi lähdettävä ja laskuharjoituksiin, ja aina kun kirje putosi postiluukusta tiesin, että tunti elämästäni oli mennyt. Seutulassa esitin lippuni ja annoin matkalaukkuni rahtiin.
#
Menin passitarkastuksen ohi, ostin verottomasta kaupasta tupakkaa kartongin, katselin lehtikioskista lehtiä ja kirjoja. Niitä en ostanut, vaan join alhaalla kalatiskillä kaljan ja odottelin.
#
Kun lähtö kuulutettiin, menin portille ja koneeseen. Lennoissa nousut ja laskut olivat minulle pahinta niiden outojen äänien takia, joita silloin kuuli, laskutelineiden kolahduksia, kovaäänisen rätinää, outojen kaarrosten takia, mutta kun pääsin kentälle, läpi tullitarkastuksen ja istuin matkalaukkuineni kaksikerroksisen lentokenttäbussin yläkerrassa, oloni parani.
#
Bussi ajoi kaupungin terminaaliin Invalidesaukiolle ja katselin moottoritien ruuhkaa ja kaupunkia, joka alkoi näkyä vasemmalla, likaisia tienvierustoja ja niillä jo kukkivia keltaisia pensaita ja Kuskissa kukkivia pieniä päivänkakkaran näköisiä kukkia. Kuuntelin kieliä, joita bussissa puhuttiin.
#
Olin ollut täällä ensimmäisen kerran ensimmäisen näyttelyni jälkeen ensimmäisten taulujeni myynnillä, matkustanut silloin siinä uskossa, että olin sen matkan jotenkin Pariisille velkaa ja että tuottaisi minulle huonoa onnea, jos nämä ensimmäiset tauluista saamani rahat menisivät johonkin normaaliin elämiseen ja sen jälkeen jo monta kertaa, usein jo tympääntyneenä liikenteen meluun, autojen pakokaasuihin, likaan ja kaupungin kalleuteen, mutta tullut aina takaisin.
#
Terminaalilla otin taksin ja annoin kuljettajalle paperilapun, jossa osoite oli, solkattuani sitä ensin ranskaksi, se kohautellut olkapäitään ja pudistellut päätään ja ehdotellut muita katuja, joiden nimet ja hotellien nimet olivat suunnilleen samanlaisia, mutta eivät kuulostaneet oikeilta korvaani.
#
Kuski luki lappua, kaivoi sitten hansikaslokerosta kartan ja tutki sitä pitkään. Se lähti ajamaan sillan yli oikealle rannalle. Sytytin savukkeen ja katselin tuttuja paikkoja.
#
Kuski kiersi suurille bulevardeille ja niiden taakse, puikki liikenteen seassa kaistoja vaihdellen, soitti torvea, vilkutteli naisautoilijoille ja lonksutteli keltaisia tekohampaitaan, suuri rasvaniskainen roikale.
#
Menin sekaisin paikoista, jossakin poikkikadun päässä vilahti Gare du Nordin asemarakennuksen etusivu, siihen nähden maailmani tuntui olevan väärin päin, se jäi taakse, taksi ajoi metron maanpäällisen rautakehikon ali ja pysähtyi katukäytävän reunaan.
#
Kuski viittoili sivukadulle ja sain sen puheesta selvää sen verran, että hotelli oli sillä kadulla, maksoin, otin etupenkiltä matkalaukkuni, talvitakkini, joka taksissa oli tuntunut liialta mutta jonka ulkona jouduin vetämään päälleni.
#
Taksi ajoi jo eteenpäin, menin kadun yli risteyksestä liikennevaloista. Se oli Pariisin köyhiä kaupunginosia ja ihmiset olivat sen näköisiä.
#
Kävelin poikkikatua ylös hotelliin, näin sen pienen kilven oven yläpuolella ja menin sisään. Seisoin eteisessä, takahuoneesta tuli vanha mies, ryppyinen, villatakki päällä ja kun selitin sille asiani ranskaksi, se kävi katsomassa avainnaulasta ja sanoi sitten huoneen numeron.
#
Suuri koira istui portailla, tuli haistelemaan minua, kiersi, haisteli matkalaukunkin ja häipyi murahdellen takahuoneeseen, kuola turvasta roikkuen. Jätin matkalaukun alas eteiseen ulko-oven viereen.
#
- Kolmas kerros, vanha mies sanoi. Lähdin nousemaan kapeita portaita neljänteen, portaissa kirjavat plyysimatot raudoilla kiinni ja himmeiksi maalatut mattalasit ikkunoissa. Niistä tuli valkoista valoa, portaassa paloi sähkövalo kirkkaana ja silmiin sattuvana.
#
Neljännen kerroksen käytävässä katselin huoneennumerolta, kävelin käytävää, löysin numeron kaksikymmentäkuusi ja koputin oveen. Mirja tuli avaamaan, menin sisään pieneen huoneeseen, jonka kaksoisvuode kokonaan täytti, se otti jo minua kiinni, ovet jäivät auki ja minä puristin sitä itseäni vasten talvitakki päällä ja lakki päässä, se pitkänä ja kapeana ja tummana ja hyvännäköisenä niin, etten tiennyt mitä sanoa.
#
- Minä en usko, että tämä on totta, se sanoi. - Totta tämä vaan on, minä sanoin. - Tällaista ei tee kuin hullut ja humalaiset, se sanoi.
#
Riisuin päällystakin ja lakin ja heitin ne sängylle, kävin potkaisemassa oven kiinni, istuin sängylle ja Mirja viereeni, katseli minua joka puolelta, otti pääni käsiensä väliin ja katseli silmiini kahden senttimetrin päästä.
#
En ollut nähnyt sitä moneen kuukauteen, minun silmissäni se ei kuitenkaan ollut opiskeluajoistaan paljon muuttunut.
#
- Nyt meidän pitää löytää hotelli, minä sanoin. Sillä oli tavarat valmiiksi pakattuna suuressa metallivahvisteisessa matkalaukussa ja minä otin sen käteeni, takkini käsivarrelleni ja lakin päähän ja lähdin kävelemään edellä portaita alas. - Olisimme me tässäkin voineet asua, se sanoi. - Ei me asuta, minä sanoin. - Miksei?
#
- Sinua voidaan kysellä ja sitä minä en halua. Minulla kuuluu matkalippuun hotelli myös, mutta ei me mennä sinnekään, kun minua kysellään ensi viikon aikana varmasti, ja minä en halua sitäkään. - Kuka sinua kyselee? - Minä kerron joskus, minä sanoin.
#
Tulimme portaita alas aulaan, vanha mies ihmetteli lähtöämme, lupasimme sille viikoksi maksetun huoneen käyttöönsä, kyselimme taksia, koira katseli takahuoneen verhon välistä, laiska.
#
Menimme kadulle ja vanha mies tuli jäljessämme näyttämään taksiasemaa seuraavassa kulmassa.
#
Kannoin omaa laukkuani ja Mirjan laukkua, tuuli yritti viedä lakkiani ja sain kiskoa sitä syvemmälle, matkalaukkujen takia hankalaa, takki tippui käsivarrelta, Mirja nosti sitä ja yritti asetella lakkiani tukevammin. Jouduin seisahtumaan ja laskemaan laukut maahan ja pukeutumaan kunnolla.
#
Tuuli oli kylmä. Se pyöri katujen kulmissa ja nostatti hiekkaa ja pölyä joka maistui suussa vanhojen talojen takapihoilta.
#
Menimme valoista yli taksiasemalle siihen, mihin taksi oli minut jättänyt. Taksiaseman sivulla katukäytävällä pelattiin uhkapelejä kadulle nostetuilla vanerisilla pöydillä, pöydillä rahoja ja arpakuutioita.
#
Tuulenpuuskan aikana arabit pitelivät setelirahoista kiinni ja puhuivat vakavin ilmein, mutta nopeaa kieltä. Pujottelimme pöytien ja pelaajien läpi taksiin, kuski tuli avaamaan takalokeron ja me menimme takapenkille.
#
Annoin kuskille epämääräisesti osoitteen, se lähti ajamaan ja me katselimme takapenkillä toisiamme.
#
- Kyllä minua pelotti täällä yksin kuljeskella päivällä. Minä en olisi viikkoa uskaltanut olla, jos sinä et olisi tullutkaan, Mirja sanoi.
#
Taksi tuli Seinen oikealle rannalle ja siltojen yli ja saaren yli ja Saint Micheliä. Boulevard du Montparnassen kulman jälkeen neuvoin loppumatkan, en muistanut katujen nimiä, mutta paikat tunsin.
#
Pienen puiston kulmalla Boulevard du Montparnassen takana käskin pysähtymään, tiesin siinä parikin hotellia, olin asunut niissä molemmissa joskus, maksoin ja kun kuski katseli rahoja, lupasin sille loput. Se nousi iloisena avaamaan takalokeroa.
#
- Huomenna minun pitäisi mennä kihloihin, sanoin. - Onneksi olkoon, Mirja sanoi. - Menetkö sinä? kysyin - Minä olen jo naimisissa, se sanoi. - Valitan, sanoin - Minä en valita ollenkaan, se sanoi. - Voi sekin päivä vielä tulla, sanoin
#
Taksi nosti laukut katukäytävälle ja lähti ajamaan puiston takana olevan tavaratalon suuntaan, me menimme ensimmäisen hotellin ovesta ja portaita toiseen kerrokseen tiskille.
#
Tiskin takana istui neljissäkymmenissä oleva tumma nainen kutoen jotakin villapaidan näköistä kahdella puikolla, lankakerä tiskillä.
#
Se ei luvannut puhua englantia, otti mustan ja pitkän ja kapean tilikirjan näköisen kirjan ja merkitsi siihen nimeni ja kotipaikkani ja maan, otti passin numeron, antoi huoneen avaimen ja kiersi portaaseen huutelemaan jotakin yläkertaan, jotakin josta en saanut selvää.
#
Ylhäältä tuli pieni musta matalajalkainen nainen, pitkät viikset ylähuulessa. Pitkäviiksinen lähti näyttämään tietä, minä sen jäljessä matkalaukkujen kanssa ja Mirja kantaen nyyttejään ja kassejaan.
#
Nousimme ylimpään kerrokseen, niitä oli neljä. Pitkäviiksinen otti avaimen kädestäni, avasi sillä huoneen oven ja päästi meidät sisään.
#
Huone oli pieni ja vinokattoinen, suurilla maalaamattomilla hirsillä tuettu, vinossa katossa ikkuna. Nurkassa oli muoviverhon takana lavuaari ja bidee, viiksekäs selitti vessan olevan käytävässä ja suihkun tai kylvyn eri maksusta alakerrassa, bideestä tuli heti mieleeni Henry Miller ja hänen hinduystävänsä pariisilaisessa bordellissa, se nauratti minua.
#
Kiittelimme naista ja se hymyili niin, että viikset nenän alla jakautuivat kahdeksi ja katosi.
#
- Eihän tämä nyt kaksinen ole, sanoin. - Ihan hyvä tämä on, Mirja sanoi. - Voidaanhan me vielä vaihtaa, jos siltä alkaa tuntua. - Katsotaan nyt ensin, se sanoi.
#
- Sen minä haluaisin nähdä, kun matkatoimisto ensi viikolla etsii minua hotelleista. Mahtaavatko tätä löytää, sanoin. - Minkä takia ne sinua niin etsisivät? - Kyllä ne etsivät, sanoin.
#
Rupesin purkamaan vaatteita matkalaukusta pieneen komeroon seinälle, paitoja ja takkeja henkareille ja housuja välipuisille henkareille, alusvaatteita hyllyille ja sukkia, hammasharja ja parranajovälineitä verhon taakse lavuaarin yläpuolelle peilin eteen hyllylle.
#
Kun sain laukun puretuksi, menin vaatteet päällä sängylle maata ja katselin, kuinka Mirja järjesteli vaatteitaan samaan komeroon.
#
- Älä sitten sekoittele näitä, minun mies ei välitä saada vieraita alusvaatteita kotiin, Mirja sanoi. - En sekoittele, lupasin.
#
Kesken matkalaukun purkamisen se tuli sängylle ja päälleni maata. Minä puristin sitä niin kovasti kuin jaksoin ja uskalsin, siltä tuli yhtäkkiä itku ja se itki pää pääni vieressä tyynyllä. En sanonut mitään, annoin sen itkeä.
#
Kohta se lopetti, kävi katselemassa peilistä, pyyhki silmien alustoja paperipyyhkeellä, jonka haki käsilaukun sivutaskusta, venytteli ihoa silmien alla alaspäin, hymyili ja tuli sängyn viereen kaapille purkamaan loppuja laukustaan.
#
- Minun on koko päivän ollut vuorotellen kylmä ja kuuma hiki, se sanoi. - Ei se mitään, minä sanoin. - Pitäisi mennä suihkuun. - Ei se kannata. - Pakko minun on mennä. - Ei se kannata, tulee uudestaan hiki kun kiipeät neljä kerrosta portaita, minä sanoin.
#
Se päätti kuitenkin lähteä, otti kukallisen pienen vetoketjullisen muovipussin, ja pyyhkeen lavuaarin vierestä ja meni ulos.
#
Nousin katselemaan ikkunasta, kattoja ja savupiippujen kukkaruukkuja, avasin ikkunan ja kurkistelin takapihan pientä vihreää nurmikonläikkää alhaalla ja nurmikolle istutettua koivua, lehdetöntä ja pientä, paksuilla kepeillä pystyyn tuettua ja keppeihin kiinni köytettyä. Koivu oli alhaalta valkoinen, mutta ylempää ruskeanpunainen ja ihmettelin, kuka oli keksinyt istuttaa koivun sellaiseen paikkaan.
#
Otin päiväpeiton pois sängystä ja lisäpeiton päiväpeiton alta, taitoin ne tuolille pinoon, riisuuduin ja menin vuoteeseen. Vuoteen pedannut oli tukkinut peitteen reunat patjan alle ja potkiskelin niitä irti, kun Mirja tuli huoneeseen.
#
Sain peiton irti ja makasin sängyssä lakana leuan alle vedettynä, katselin Miljaa, se laitteli pyyhettä lavuaarin viereen roikkumaan, vetoketjullista pussia hyllylle lavuaarin yläpuolelle, laski vettä kraanasta ja joi lasista.
#
Se rupesi riisuutumaan, kun pyysin, ja tuli viereeni peiton alle, ikkunasta tuli iltapäivän viimeisten tuntien tummaa valoa, jonka harsoverhot veivät kokonaan; suutelin Mirjaa ja kuljetin kättäni sen sileää selkää pitkin, kapeaa niskaa hiuksiin, korviin, alas pyöreälle lantiolle, joka aina oli täyttänyt mieleni hyvän olon tunteella ja ilolla, yli sileälle vatsalle, ylös pienille rinnoille, suihkun jälkeen viileille. Kun nousin ja halusin sisään, se jännitti niin kuin aina, kun emme pitkään aikaan olleet nähneet ja minun oli vaikea päästä sisään vaikka se auttoi nostamalla lantiotaan ja jalkojaan ja vetämällä minua lantiosta; satutin, pääsin syvemmälle, menin sen päälle kokonaan makaamaan ja hiersin itseäni paremmin. Makasin hiljaa, en halunnut heti lopettaa, liikuin varovasti, sänky pehmeä kuin trampoliini, työnsin kädet alle, se rupesi kuumenemaan ja meni kohta ihan hurjaksi, veti minua hartioista, tukasta, lanteista. - Kulta pieni, kulta pieni, se hoki, minulta rupesi tulemaan vaikka yritin pidätellä, se ei saanut lopetettua, minä yritin vielä lauettuani pumpata, tunsin sitten meneväni veltoksi ja jäin makaamaan, se yritti vielä jääden sitten paikalleen syli sykkien niin kuin sydän. - Näin siinä nyt kävi, minä sanoin. - Ihan hyvin tässä kävi, se sanoi. Minä yritin nousta ja se ei päästänyt minua, piti ympäri kiinni. Makasimme niin, kauan, sitten nousin ja kävin peseytymässä lavuaarilla, katselin punaista ja hikistä ylävartaloani peilistä, hiuksiani, jotka olivat toisissaan kiinni ja päässäni. Menin sängylle, nostelin peitteet syrjään ja panin selälleni maate Mirjan viereen. - Se tässä on hyvä, että ainakin viikon saan pitää sinut ihan kokonaan, sanoin.
#
- Et kai sinä minun miehelleni voi mustasukkainen olla? se sanoi. - En minä ole. - Sen mustasukkainen pitäisi olla eikä sinun. - En minä mitään ole. - Olet sinä. - Minä en ole mustasukkainen kenellekään. Se ei kuulu minun ominaisuuksiini, minä sanoin.
#
Totta se ei ollut, mutta sanoin samoin kuin olin aiemminkin sille sanonut, jo monta vuotta sitten, kun olin sen jättänyt niiden muiden miesten takia, joita silloin olin uskonut olevan ja sen jälkeen, pettyneenä siitä, että joku toinenkin oli voinut saada saman kuin minä, vaikka en koskaan ollut päässyt siitä varmuuteen.
#
Se tuntui laskevan onnistumisen arvoa niinkuin urheilutulos, jonka toinen kevyesti ylittää, tai yhteisnäyttelyssä toisten taulut, joista ei löytynyt samoja puutteita, joita omissa töissään niin selvästi näki ja jokaisen muunkin täytyi huomata, jokaisen, joka halusi katsoa tarkasti ja tarkasti ymmärtää, mitä tauluillani olin halunnut.
#
- Muita miehiä ei kuitenkaan ole kuin sinä ja se, vaikka sinä sitä et usko, Mirja sanoi. - Ei se minua kiinnosta, sanoin, mutta ajattelin kaikkia niitä miehiä, joista se minulle oli kertonut, sen hyviä ystäviä tai työn takia, jotka kuljettivat sitä ulkona ja joiden asunnoissa se saattoi käydä muka juttelemassa niiden kanssa, ja vaikka se kuinka väitti, ettei mitään sen enempää tapahtunut, en uskonut, - ellei, niiden miesten täytyi olla hulluja jokaisen, yhdessä ja erikseen.
#
- Pitäisi minunkin kai kysellä niistä kihlajaisista, se sanoi. - Saa niistä kysellä. - Kenen kanssa sinun pitäisi mennä kihloihin? - Sinun. - Ei vaan ihan todella. - Minä ajattelin mennä sinun kanssa huomenna kihloihin, sen takia minä tänne matkustin, sanoin.
#
- Minä olen jo naimisissa. - Jätä se ja ota minut, minä sanoin.
#
- Sinä olet ihan hullu, se nauroi, olin hyvällä mielellä, nousin ja vedin vaatteita päälle.
#
- Hän pukeutuu jo? se sanoi. - Minä lähden syömään. Aikooko hän tulla mukaan vai aikooko hän venyä sängyssä koko viikon? minä sanoin. - Kyllä hän tulee, se sanoi.
#
Minä sain vaatteet ylleni, istuin tuolille ikkunan alle ja katselin kiinnostuneena sen peseytymistä bideellä, kuljeskelua huoneessa ja pukeutumista. - Kylläpä hän nyt katselee, se sanoi. - Kaikki mitä hän tekee, kiinnostaa minua, minä sanoin.
#
Se oli nyt pukeissa ja maalasi peilin edessä, silmiään ja huuliaan, minä istuin tuolilla ja sytytin savukkeen, poltin ja katselin peilin kautta sen ilmeitä, kaunis se oli, kauniimpi kuin ennen, nyt kun kakki opiskelijatytön vasikkamaisuus siitä jo oli häipynyt, varmana itsestään, työnsä takia ja itsensä paremman tuntemisen takia varmuudella, jota en saanut hänestä enää pois kuin sanomalla todella pahasti ja sitä en halunnut tehdä, en enää.
#
Menin sen taakse ja katselin sen olkapään yli kuvaamme peilistä, se oli jo valmis ja katselin kasvojamme; sen sileitä ja kauniita ja minun kalpeita ja silmien alta jo ryppyisiä kasvoja.
#
- Minkä takia minä olen näin vanhan näköinen ja sinä niin nuoren, sanoin. - Se johtuu irstaasta elämästä, se sanoi. - Silloinhan minun pitäisi olla sileänaamaisempi, sanoin. - Ei kyllä pitäisi. - Saattaa olla, en minä tiedä miten se vaikuttaa, sanoin. - Hän alkaa taas ilkeäksi, se sanoi. - En ala. Lupaan, sanoin.
#
Otimme takkimme ja menimme alas. Kysyin tiskin takana istuvalta naiselta aamiaisesta, ja se selitti sitä minulle vuolaalla ranskankielen tulvalla, josta ymmärsin osan.
#
Jätimme avaimen tiskille ja tulimme alas kadulle puiston sivulle. Puistossa istui puliukkoja ja vanhoja naisia ja koiria ulkoiluttavia miehiä.
#
Puiston toisella puolen, vastapäätä, oli toinen hotelli, pieni sekin. Oikealla, talojen takana näkyi Montparnassen uusi asemarakennus tummana ja korkeana kaikkien talojen yläpuolella.
#
Kävelimme pitkin Rue du Montparnassea bulevardia kohti, yli leveän puistokadun ja sen laidoille pysäköityjen autojen lomitse apteekin ohi ja pienten ravintoloiden ohi, joissa ihmiset istuivat syömässä päivällistä ja niiden ravintoloiden ohi, joihin ei nähnyt sisään.
#
Niiden ravintoloiden ovissa oli pienet tirkistysluukut ja ikkunoiden kohdalla leveät lautapanelit ja me kävelimme niiden ohi ja sillä kadulla seisoskelevien, asiakkaita odottavien naisten ohi, siistien ja nuorten ja asiallisten näköisten huorien, toisenlaisten kuin Pigallen kulmilla liikkuvat haukat.
#
Ravintola, johon halusin mennä, oli ennen Boulevard du Montparnassen kulmaa ja ennen italialaisten paikkaa, joka oli kallis ja josta kuului nyt kova meteli ja tarjoilijoiden turistien houkuttelemiseksi laulamat laulunpätkät.
#
Menimme sisään ravintolaan ja omistaja, tumma minun mittaiseni mies tuli baaritiskin vierestä oikealta ottamaan vaatteitamme ja näyttämään meille pöydän. Se veti pöytärivistä yhden keskemmälle niin, että Mirja pääsi pöydän taakse ja työnsi pöydän paikalleen. Istuin siihen vastapäätä.
#
Vanha mies, kahdeksankymmentävuotiaan näköinen, valkoinen takki päällä ja mustat housut jalassa, toi ruokalistaa heti, kun olimme päässeet istumaan.
#
Sen puhe oli epäselvää muminaa mutta se ymmärsi minun ranskaani niin paljon, että lähti hakemaan juotavaa, kun pyysin, toi ricardit jalallisissa laseissa, keltaisenruskeat, ja veden kulmikkaassa pullossa.
#
Kaadoin vettä laseihin ja katselin, kuinka juoma muuttui maidonvalkoiseksi. - Sen kunniaksi, että poika on karannut kotoa ja isä tekee kuolemaa, sanoin ja nostin lasiani. Maistoin juomaa, lakritsin makuista, se tuntui sopivalta ja join pidempään.
#
- Mikä isääsi vaivaa? Mirja kysyi. - Kasvi mahassa ja muutenkin. - Miksei sitä leikata? - Se leikattiin jo, mutta mitään ei voitu enää tehdä. Se pantiin kiinni ja käskettiin ruveta odottelemaan noutajaa, sanoin.
#
Rupesin lukemaan ruokalistaa. Se oli käsinkirjoitettu ja siitä oli vaikea saada selvää.
#
Kyselin mitä Mirja haluaisi syödä, kaikki se tuntui siellä tärkeältä; alkupalat, lämminruoka, jälkiruoka, ja me mietimme niitä.
#
Vanha mies kävi pari kertaa vakavana kyselemässä tilaustamme ja poistui aina tyytymättömänä tuhahdellen ja itsekseen jupisten, kun se tuli kolmannen kerran kysymään, tilasin vielä toiset rickardit ja se ihmetteli sitäkin, mutta haki ne.
#
Tilasimme ruuat ja viinin ja odottelimme niitä maistellen toista lasillista, joka nyt lämmitti jo vatsaa ja maistui suussa ja kaulassa.
#
Olin tilannut alkupalaksi ostereita ja vanha mies toi niitä suurella metallivadilla, jossa osterit makasivat jäähileiden keskellä rosoisina ja pitkulaisen muotoisina, sitruunalohkoja ja toista kastiketta metallisissa kupeissa, ja leipää eri vadille lautasen viereen.
#
Otin vadilta osterin ja tyrkin sitä haarukalla, katselin kuinka se värähteli, puristin sitruunaa, leikkasin haarukan terävällä syrjällä osterin jalan poikki, keräsin sen haarukan piikkeihin ja panin suuhuni.
#
Se maistui miedolta ja vähän sitruunalta ja merivedeltä ja join kuoresta veden ja huuhtelin suutani hyvällä kuivalla kylmällä valkoviinillä, jota vanha mies oli tuonut pienen pullon metallikulhossa, jäihin upotettuna. - Tämmösen vanhan irstaan miehen pitää jo yrittää kaikkia temppuja, minä sanoin.
#
Mirja söi salaattiaan ja naureskeli minulle ja ostereilleni.
#
Söin ne kuitenkin kaikki, join puolikkaan valkoviiniäni, tusinasta ostereita tulin jo täyteen ja kun vanha mies toi lihakimpaleet lautasella salaatin ja ohuiden perunoiden kera, kaadoin itsellenikin toiseen korkeajalkaiseen lasiin punaviiniä, maistoin, se maistui täydeltä ja pehmeältä, täytin Mirjan lasin, kilistin pöydän yli sen lasia vasten ja huuhtelin suuhuni kokonaan sen viinin maun.
#
- Hän hankkii humalaan itseään, Mirja sanoi. Jälkiruokaa en jaksanut syödä, katselin kuinka Mirja söi. Ihmettelin, mihin se sai sen kaiken mahtumaan.
#
Joimme mustaa väkevää kahvia pienistä koristetuista kupeista ja konjakkia pienistä jalallisista laseista. Konjakki oli väkevää ja join sitä toisen lasillisen, ovensuussa rupesi nainen laulamaan ja jouduin kääntymään nähdäkseni, nuori nainen, pitkä ja roteva mutta niin, ettei rotevuutta pitänyt pahana, mies säestämässä pienellä haitarilla.
#
Ne lauloivat muutaman laulun ja keräsivät kolehdin. Annoin naiselle viisi frangia takin sivutaskusta.
#
Saimme laskun ja takkimme ja menimme ulos. Kävelimme Domen terassille saakka ja saimme pöydän terassin takaosasta seinän vierestä.
#
Väkeä oli paljon, tarjoilija toi nopeasti tilauksen. Kulmassa, ulkona olevien tiskien edessä, mustaviiksiset tukevat miehet aukoivat ostereita ja simpukoita veitsillä, tiskien jäistä vesi valui jalkakäytävän yli katuojaan.
#
Miehillä oli valkoiset takit ja suuret pyyheliinat lantiolle kietaistuna. Avaaminen kävi niiltä miehiltä kätevästi kuin luomisen työ.
#
Kulmasta kulki väkeä bulevardin yli autojen seassa Rotonden ja Selectin puolelle ja bulevardin taakse niille kapeille kaduille, joilla yökerhot olivat.
#
Ajattelin työtäni ja maisteria ja minun tuli paha olla. Maistelin konjakkia pienestä lasista, Mirja oli myös tilannut konjakin, mutta ei nyt halunnut sitä juoda ja kun lasini oli tyhjä, se vaihtoi sen omaansa ja join senkin. Niitäkin rupesi jo olemaan.
#
Ajattelin, että voin tehdä mitä halusin, jos vain alunperin tein sen itselleni selväksi, se oli ainoa mitta, paitsi taulujen tekemisessä, josta sen verran olin oppinut, että ne tekivät paljon itse itseään ja että ne voi panna syrjään odottamaan. Kun ne jossakin valmistuisivat, ne tulisivat melkein itsestään, sitten kun niiden aika olisi tulla. Sen olin oppinut ja sekin oli vienyt minulta pitkän ajan, niinkuin monen muunkin asian oppiminen.
#
Terassin läpi kulki ihmisiä juhlapuvuissa sisään ja perheitä lapsien kanssa, syömään tänne hyvin ja juttelemaan tuttujen kanssa ja lapset olivat pöydässä mukana niinkuin aikuiset, vaikka oli jo myöhä.
#
Jalkakäytävää valaisi vielä auki olevien liikkeiden valot ja ravintoloiden terassien valot, asemalle päin katsellessani näin neekereiden myyntivaatteet katukäytävällä, pienoispatsaat ja korut ja puiset paperiveitset kankaille levitettyinä, myyjien valkoiset hampaat mustissa naamoissa.
#
Ajoradalla ei juuri muuta valoa ollut kuin autojen valot, kovalla vauhdilla ajavat autot varoittivat katua ylittäviä reippailla äänimerkeillä.
#
Pitkä turistibussi pysähtyi Domen eteen ja siitä purkautui viisikymmentä amerikkalaista, kaikki naisia. Ne menivät sisään ravintolaan ryypylle ja tulivat kohta takaisin. Niillä oli kiire seuraavaan kohteeseen, terassin läpi ne kävelivät tullen mennen, maalatut ja kasvoleikkauksilla kiristetyt kasvot naamiomaisina.
#
- Hän meni kovin hiljaiseksi, Mirja sanoi. Se otti käteni käteensä ja kumartui katsomaan minua pöydän yli. Jouduin kääntämään silmäni muualle, sen suuhun ja kaulaan ja alemmaksi ja sitten taas silmiin, ja pitkin terassia ja kadulle.
#
- Mikä se kihlausjuttukin oikein on? se kysyi. - Minä kerron joskus, sanoin. - Ei vaan nyt. - No ei nyt ainakan. - Kertoisit vaan, se pyysi.
#
- Minulla piti tosissaan huomenna olla kihlajaiset. Kaikki oli jo valmiina ja järjestetty. En minä voinut sitä tehdä. Minä karkasin tänne, sanoin. - Hullu. - Niin kai sitten.
#
- Mitähän sinustakin tulee? - Ei kai mitään. - Ja nyt sitten rupesit sitä ajattelemaan. - Vähän sitäkin, mutta enemmän kaikkea muuta. - Hullu mies sinä olet.
#
- Minulla oli siinä jo naimisiinmenotkin selvänä ja koko elämä siitä eteenpäin hautaan asti, minä sanoin. - Se kuulostaa ihan siltä, mitä sinä tarvitsisit.
#
- Jos sinä voisit jättää kaiken ja alkaa elää minun kanssa niin sitten kaikki olisi selvää, minä sanoin. - Enhän minä sellaista tee ikinä. - Mikset tekisi? - En tee. - Kyllä sinä vielä teetkin, väitin.
#
- Minulla on mies ja pieni lapsi. Enhän minä niitä voi jättää, se on ihan mahdoton ajatuskin. - Mitäs se nyt olisi. - Minä sanon sinulle heti, että älä ala siitä mitään puhuakaan. Minä pidän minun miehestä, enemmän kai kuin sinusta ja minun tytöstäni minä pidän enemmän kuin teistä yhteensä.
#
Minä pidän sinusta paljon myös, mutta toisella tavalla. En minä enää mistään luovu sinun takiasi, minä sentään tunnen sinut kohta toistakymmenen vuoden takaa, olet sinä sen verran kummallinen mies ja säikytit minut pari kertaa pahasti silloin ennenvanhaan, kun minä vielä jostakin säikähdin.
#
Minä haluan pitää perheeni ja sinut myös ja muusta sinun on turha ruveta puhumaan, tai minä alan parkua tässä keskellä ravintolan terassia. Älä puhu siitä enää mitään koko tänä viikkona, jos et halua tehdä minua oikein surulliseksi, Mirja sanoi. - Kyllä minä puhun. - Ethän puhu, jos minä oikein kauniisti pyydän.
#
Ajattelisit ennen mitä tämäkin jo minulle merkitsee, se pyysi. Maksoin laskun ja kävelimme kadun yli toiselle puolelle ja kuljimme siellä Rotondin ja Selectin ohi ja niiden uudempien ravintoloiden ohi. Niissä istui kaikissa paljon väkeä, mutta ei tuttuja yhtään, ja kirkon ohi kävelimme ja kirkon jälkeen yli Boulevard du Montparnassen takaisin sille puolelle, jolla hotellimme oli.
#
Kirkon kohdalla oli pimeää ja Mirja otti kätensä kainalostani ja veti minut itseään vasten, suuteli poskille ja suulle. - Meillä on aikaa kokonainen viikko, se sanoi. - Ehdit sinä siinä ajassa suuttuakin minuun monta kertaa, minä sanoin. - Onhan minulla se toinen hotellihuone, se sanoi. - On minullakin.
#
- Muutetaan erilleen asumaan, jos ei muuten onnistu. - Ei me muuteta, minä sanoin. - Ei muuteta, eihän? Mirja sanoi. - Ei me muuteta, minä vakuutin.
#
Heräsin aamukuudelta niin kuin aina, kun en ollut juonut illalla itseäni umpihumalaan, - huoneessa oli hämärää ja katselin huonetta, muovisia verhoja lavuaarin ja bideen ympärillä metallisessa kannattimessa, kattolamppua, ikkunaverhoja, seinällä riippuvia väripainotöitä ja monesta kohdasta halkeillutta kuviollista tapettia, tummuneita kannatinpuita kattoa vasten, Mirjaa, joka nukkui kasvot minuun päin.
#
Mirja nukkui rauhallisesti, tumma tukka sekaisin pitkin poskea ja korvan takana pitkin kaulaa, pitkää ja hoikkaa; lantion kaari erottui huovan alta.
#
Se oli rutistellut tyynyt niskansa alle ja pään alle ja makasi tyynyjen välissä vaossa, löytänyt tyynyt illalla komerosta, työnnellyt tyynyksi pedatun vaatemakkaran sängyn päätyyn, hankalan.
#
Mietin, kuinka moni oli näin katsellut sen viattoman näköisiä kauniita kasvoja ja muistellut iltaa. Ajattelin, oliko mustasukkaisuuteni muuta kuin omistamisen halua ja totesin, ettei ollut. Illalla oli päätetty ruveta nukkumaan heti, mutta viileiden lakanoiden välissä minulle oli tullut tunne, että halusin ryömiä sen sisään niinkuin hiiri pesään ja pyytänyt sitä, humalassani en ollut saanut lauetuksi pitkään aikaan ja se lopuksi pyörinyt tappini päässä kuin hullu survimessa, huutanut ja purrut ja itkenytkin sitten, kun viimein sain puserretuksi itsestäni jonkun tipan, niin hyvä mieli sillä oli ollut. Kaikki olisi jo silloin monta vuotta sitten mennyt toisin, jos olisin saanut otettua sen sellaisena kuin se oli, aina menemässä ja tapaamassa tuttaviaan, miehiäkin, ja olisin voinut mennä sen kanssa naimisiin ja valmistua, monelle tuttavalleni oli käynyt niin, olisin nyt virassa jossakin tehtaalla ja illalla se kertoisi minulle, mitä insinöörien asuntoalueella päivän aikaan oli tapahtunut, lapsista ja naapurien eukoista ja lapsien koulunkäynnistä. Oman epäluuloisuuteni takia niin ei ollut käynyt, vaikka mitään varmaa en koskaan ollut saanut tietääkään.
#
Katselin sitä ja ajattelin sitä niin kovin, että se avasi silmänsä, näki minut silmiensä edessä tuijottamassa ja hymyili. Olin aina luullut sen silmien olevan ruskeat, mutta ne olivatkin harmaat ja niissä oli pieniä ruskeita pilkkuja tiheässä niinkuin pääskysen munassa, niin läheltä katsottuna.
#
- Minä luulin, ettet sinä aio herätä koko päivänä, minä sanoin. - Mitä kello on? - Tulee seitsemän. - En minä sunnuntaisin herää ennen kymmentä, se sanoi ja pani silmänsä uudelleen kiinni.
#
- Kyllä nyt heräsit, minä en sinua herättänyt, minä vain katselin, sanoin, ja se aukaisi silmänsä uudelleen ja jäi sitä miettimään.
#
Nousin katselemaan ikkunasta ulos, avasin ikkunan ja kuuntelin alkavan liikenteen melua, hengitin viileää ilmaa, pian minun tuli kylmä ja menin takaisin vuoteeseen. - Edessä on koko programmin toteutus, sanoin. - Ei kai sentään koko? se sanoi. - Koko programmin. - Ei taitaisi tulla kun lämmintä ilmaa ja pullanmuruja, se sanoi ja minä nauroin, mutta ajattelin, keneltä se senkin oli oppinut ja minkälaisessa tilanteessa.
#
- Siitä minä en puhunut vaan ihan muusta programmista, sanoin. - Hän ja hänen programminsa, Mirja sanoi ja nousi ylös, kurkki käytävään ovesta ja meni yöpuvussa ulos.
#
Makasin sängyllä ja kohta se tulikin takaisin, rupesi peseytymään lavuaarilla ja bideessä, veti verhot eteen, minä makasin kuunnellen, kuinka se laski vesiä, suussa maistui kuitenkin vanhan viinan ja liian tupakoimisen tympeä maku, odottelin, Mirja tuli verhon takaa alasti, etsiskeli komerosta vaatteita, vihelsi laulunpätkää, minä kokosin tyynyt niskani taakse ja katselin sen puuhailuja; siitä oli aikaa kun se oli ujostellut minulle alastomuuttaan ja tiesin, että minulla oli aikaa ennenkuin se olisi valmis.
#
Kävin vessassa yöpuvussa ja lorottelin lattiassa olevaan reikään, jonka kahta puolen oli kaakeliset jalankuvat, vedin, väistin tulvan ja menin takaisin huoneeseen, käytävässä tuli vastaan vanha mies, menossa samoille asioille ja sanoin sille hyvän huomenen, huoneessa Mirja oli jo maalausvaiheessa ja tungin itseni saman peilin eteen.
#
Ajoin partani, harjasin hampaani, pesin yläruumiini lavuaarilla ja alaruumiini bideessä, kuivailin suureen valkoiseen froteepyyhkeeseen, Mirjan jäljiltä märkään, hypin lattialla itseäni kuivaksi ja marisin pyyhkeestä.
#
Rupesin pukeutumaan. Kun olin valmis, sekin oli. Menimme alas siihen huoneeseen, jossa aamupalan piti olla.
#
Huoneen poikki oli pitkä pöytä ja kymmenkunta tuolia pöydän ympärillä. Katselin ikkunasta ulos puistoon, ikkuna oli auki, puiden latvojen tasalla. Puissa oli suuret silmut ja tiesin, että lehdet puhkeaisivat sen viikon aikana, jos olisi muutamakaan päivä lämmintä.
#
Olin ollut Pariisissa aikaisemminkin samaan vuodenaikaan ja nähnyt, kuinka koko kaupunki saattoi parissa päivässä muuttua vihreäksi ja oudot puut ja kukat alkaa kukkia ja tuoksua. Huoneessa ei ollut vielä muita ja me istuimme pöytään odottamaan. Viiksekäs nainen tuli kysymään tilauksia, teetä vai kahvia, tilasin lisäksi pari viiden minuutin munaa ja Mirjalle tuoremehua, kun se sitä pyysi.
#
Viiksekäs toi pian leipää ja marmeladia ja voita, kahvia kannussa ja kuumaa maitoa toisessa kannussa, muisti tuoremehun ja kävi hakemassa senkin, suoraan appelsiineistä puristetun ja jonkin ajan kuluttua munat. Leipä oli hyvää ja tuoretta ja voi maistui suolattomalta.
#
Panin munat kupeissa vierekkäin kahvikuppien väliin ja katselin Mirjaa. Se pyrskähti nauramaan, minä olin vakavaa. Mikään hyvä vitsi se ei ollut, mutta en keksinyt parempaakaan ja sain helposti oltua nauramatta.
#
- Minä en tiedä mikä minua vaivaa. Tämmöinenhän minä en ole koskaan ollut, Mirja sanoi. Epäilin lähestyviä vaihdevuosia, se pyrskähti uudelleen ja viiksekäs tuli ovelle katselemaan, hymyili ystävällisesti, iskeä ropsautin sille silmää ja se lähti hymähdellen keittiölle päin.
#
- Mistä se johtuu, että suomalaisten naisten moraali on tuolla lailla romahtanut, minä valitin. Mirjaa nauratti sekin, se ei saanut syödyksi leipää suustaan, joutui ottamaan takaisin lautaselle, pyrskähteli kättä suun edessä pitäen.
#
- Ei se ole mikään naurun asia tällaiselle vakavamieliselle mieshenkilölle, minä sanoin. Mirjaa nauratti jatkuvasti, se ei saanut mitään sanotuksi, heilutti kättä silmien edessä, viiksekäs tuli uudelleen huoneeseen, nyt huolestuneen näköisenä ja katseli, oliko huoneessa jotakin hullusti, jotain jolle emme saaneet oltua nauramatta, hymyili epävarman näköisenä ja poistui johonkin kuuloetäisyydelle piiloon.
#
- Minä luin Juhani Ahon Papin rouvaa ja siinä oli tuollainen sinun ikäinen rouvashenkilö, jonka maailma meinasi romahtaa yhdestä suudelmasta vieraan miehen kanssa. Nyt jos Aho kirjoittaisi romaanin sellaisista papinrouvista, niin se kai panisi rouvan pyöriskelemään tämän maisterin kanssa sunnuntaiaamupäivällä pappilan parisängyssä sillä aikaa kun kappalainen hoitelee liturgiavuoroa kirkossa.
#
Sillä ei olisi muuta mahdollisuutta, jos haluaisi realistista proosaa tehdä, minä selitin. Mirja sai nauramisensa loppumaan ja rupesi syömään. Minäkin söin ja selitin sille päivän ohjelman. Viiksekäs tuli kyselemään, halusimmeko vielä jotakin, ja kun emme halunneet, se meni ikkunan eteen, huikkasi jotakin alas kadulle ja sieltä vastattiin. Sytytin savukkeen, aamupalalle alkoi tulla lisää väkeä, ne istuivat kaikki samaan pitkään pöytään, toivottivat hyvän huomenen.
#
Viiksekäs tuli ikkunalta ja toi syötävää. Menimme ylös huoneeseen, haroin kädellä ikkunasta ulkoilmaa kattojen päältä, se tuntui viileältä, mietin, ottaisinko talvitakin, ulkoa kuului liikenteen kasvava jyly.
#
- Minne sinä nyt sitten aiot mennä? Mirja kyseli vaatteitaan tutkien. - Ohjelma on valmistumaisillaan, minä sanoin.
#
- Saa nähdä, päästäänkö tästä huoneesta koko viikkona ulos, se sanoi, sekin rupesi sitä nyt naurattamaan niin, että se joutui lyömään päällysvaatteet lattiaan ja istumaan sängyn päähän nauramaan.
#
- Ei no, pakko on kumminkin käydä syömässä, minä sanoin. - Ostereita? se nauroi. - Ostereitakin, minä myönsin. Se jaksoi nauraa, lopetti sitten vähitellen ja nousi ottamaan ulkovaatteitaan lattiasta. Vedin talvitakin ylleni ja autoin sille ulkovaatteita päälle.
#
- Hulluja hysteerikkoja tässä vielä joutuu holhoomaan, marisin. - Kaikkeen varmaan tottuu, Mirja sanoi. Menimme alas ja ulos. Ulkona oli viileää ja raikasta ja kävelimme pienen puiston läpi koiranpaskoja varoen ja kapeiden kujien läpi metroasemalle.
#
Katselin kadulla metron kartasta suunnat ja vaihtopysäkit ja menimme alas. Ostin luukulta lippuvihkon. Alhaalla oli kuuma ja kerjäläisiä ja rihkamakauppiaita ja soittajia, joilla oli edessä hattu rahoja varten. Olin ostanut ensimmäiseen luokkaan ja jäimme kyltin alle odottamaan, siihen mihin ensimmäisen luokan vaunu pysähtyi.
#
Odotimme, lueskelin pysäkin seiniltä ranskankielisiä mainoslauseita suurista mainoksista. En ymmärtänyt niistä kaikkea.
#
- Ajattelin viedä sinut kirkkoon, niin että voisit rukoilla syntejäsi anteeksi, minä sanoin. - Se on hyvä, Mirja sanoi.
#
Metro tuli, tyhjänä, ja menimme ensimmäisen luokan vaunuun, jossa ei ollut kahta ihmistä enempää, istuimme vaunun päähän vastakkain paikoille, jossa etuoikeus istumiseen oli sotainvalideilla, siviili-invaliideillä, raskaana olevilla naisilla tai ihmisillä, joilla mukanaan oli alle nelivuotiaita lapsia.
#
- Jos joku kysyy, niin sano, että minä olen raskaana, Mirja sanoi, kun suomensin sille kylttiä. - En minä rupea valehtelemaan ulkomaalaisille, minä sanoin. - Voin minä ollakin, eilisen jälkeen, Mirja sanoi.
#
Metro ajoi pimeissä tunneleissa, vaunun sisävalot näyttivät tunnelien seinillä pölyisiä ja rapaisia sähköjohtoja ja kylttejä, joita ei ehtinyt lukea, välillä se tuli valaistuille asemille ja ihmisiä nousi siihen ja siitä pois.
#
Vaihtoasemalla katselimme uudelleen seuraavan linjan suunnan ja kävelimme sen pysäkille.
#
Alhaalla kaupungin alla oli kuuma, riisuin talvitakkini ja kannoin sitä olkapäälläni, pysäkille oli pitkä matka ja siellä pitkä odotus ja istuimme punaiseksi maalatulla puupenkillä, jolla nukkui vanha mies pussi päänalusena, ryppyisenä ja pahanhajuisena.
#
Kun metro viimein tuli, nousimme siihen ja ajoimme sille pysäkille, jonne halusimme. Etsimme ulosmenon ja pääsimme maan päälle, keskelle bulevardia ja jouduimme odottelemaan tungoksessa valojen vaihtumista, yli kulmasta ja poikkikadulle jonka päässä kukkulalla pitkien portaiden takana näkyivät Sacre Coeurin valkoiset kupolit ja tornit.
#
Katu oli täynnä ihmisiä ja kauppoja, kauppojen etuseinä auki suoraan kadun tasalla vaatekauppoja ja kangaskauppoja ja lastenvaatekauppoja, joihin jokaiseen Mirja halusi mennä tutkimaan vaatekasoista hintoja ja malleja.
#
Se sovitteli vaatteita kauppojen takaosissa verhoilla eristetyissä kopeissa, pyörähteli kaupan puolelle näyttämään minulle milloin hametta, milloin puseroa tai pitkiä housuja.
#
Kun rupesin valittamaan väsymistäni, se talutti minut istumaan jonkin korokkeen reunalle muotinukkien jalkojen väliin. Siellä istuin ja katselin naisia, jotka kiertelivät myyntilaarien seassa ja säikähtivät minua, kun kohdalle sattuivat.
#
Mirja ei ostanut mitään, mutta halusi käydä jokaisessa kaupassa ja sanoi minulle heti ovensuussa, niinkuin koiralle: - Istu! ja näytti paikkaa, johon voisin istua odottamaan.
#
Tunsinkin itseni koiraksi ja kun pääsimme kadun päähän ja otimme oluen, kuppilan suuri susikoira tuli heti haistelemaan jalkojani, mutta poistui sitten murahdellen jalkakäytävälle istumaan.
#
Edellisen illan juomisen päälle olut teki sekavan olon, maksoin ja jätin juomarahaksi kolikot, jotka tarjoilija toi eteeni posliinilautasella.
#
Portaat olivat pitkät ja raskaat nousta ja vasta ylhäällä huomasimme, että portaiden vasemmalla puolella rinnettä kulki hissi.
#
Kadulla kirkon edessä seisoi busseja, olimme kaupungin kattojen yläpuolella, taustalla kaikki häipyi utuun ja teollisuuden savuihin.
#
Katselimme tuttuja torneja, jotka näkyivät kattojen yläpuolella ja kattoja kukkaruukkusavupiippuineen ja menimme sitten viimeiset portaat ja kirkkoon sisään.
#
Sisällä oli kylmää ja vetoista ja pyhimysten kuvien edessä vahakynttilöiden liekit lepattivat kovin.
#
Kiersimme kirkon ympäri ja katselimme pyhimysten patsaita, maalauksia ja ylhäällä kupolin kaarta, tulimme kirkon toiselle seinustalle, siellä Mirja halusi sytyttää kynttilän Pyhän Madonnan patsaan eteen ja kaivelin taskustani pari frangia, jotka pudotin rahalippaaseen kynttilähyllykön edessä.
#
Mirja katseli tyhjän piikin, sytytti kynttilän toisesta, jo palavasta ja pani kynttilän piikkiin pystyyn. Kynttilän juureen oli sitä varten sorvattu kartionmuotoinen reikä. Odotimme, että kynttilä oli syttynyt hyvin ja paloi kauniilla liekillä ja kävelimme sitten takaisin pääoven eteen.
#
Keskilaiva oli suljettu muilta kuin rukoilemista haluavilta ja kun Mirja meni sinne, minä istuin keskikäytävän päähän penkkiin ja katselin, kuinka se kulki keskilaivaa pitkin matalampien ranskalaisten joukossa ja istui oikealle puolen keskilaivaa.
#
Rukoilevien päiden yli saatoin nähdä sen kumartuneena, niin se istui kauan. Oikealta, sieltä missä myytiin krusifikseja, rukousnauhoja, kasetteja, äänilevyjä ja slaideja, tuli miesryhmä ja istuutui taakseni. Ne puhuivat suomea.
#
Minä kuuntelin, kuinka ne jahkailivat, minkälaiset tellingit oli pitänyt olla holvia rakennettaessa, paljonko siihen oli mennyt puutavaraa ja paljonko kiveä itse holviin, paljonko se painaisi ja kuinka paino oli jakautunut holvia kannattaville seinille ja pilareille.
#
Ne olivat rakennusmestareita jostakin Savonmuan puolesta ja kuuntelin niitä, kunnes näin Mirjan nousevan ja kävelevän takaisin.
#
Menimme ulos. Mirja oli surullisen ja alakuloisen näköinen ja sen oikeassa poskessa nenän vieressä nyki pieni lihas.
#
Se kertoi tulleensa surulliseksi rukoilemisesta, miehensä ja tyttärensä ja minun ajattelemisesta hämärässä viileässä kirkossa, ranskalaisten mutistessa puoliääneen rukouksia ja tehdessä ympärillä nopeita ristinmerkkejään, enkä osannut millään häntä heti ilahduttaa.
#
Kävelimme ensimmäiset portaat alas ja kadun yli ja toiset portaat alas kaiteen viereen. Jäimme nojaamaan kaiteeseen, katselimme alas niitä kuvioita, joita portaat ja tasanteet muodostivat aina alhaalle kadulle saakka.
#
- Jos aina tietäisi mikä on oikein ja mikä väärin, Mirja sanoi. Ajattelin äitiäni, josta en paljon tiennyt ja jolle olin lähettänyt Helsingissä sähkeen omalla nimelläni ja kertonut siinä isän olevan kuolemaisillaan.
#
Isä ei ollut halunnut puhua äidistä ennenkuin nyt sairastuttaan; lapsena olin tehnyt äidin leikkeihini sellaisena kuin hänet kuvittelin ja vähän silloin muistinkin; isää ajattelin sen erilaisine omituisuuksineen niinä vuosina, kun olimme kaksin eläneet ja se oli halunnut tulla suurimmaksi ja viisaimmaksi alallaan ja kai sitä ollutkin jonkin aikaa ja minua siinä ohessa kasvamassa ja käymässä eri kouluja aina sen mukaan, mille paikkakunnalle isä oli halunnut muuttaa, aina yrittämässä tututustua uusiin tovereihin kouluissa ja pihoilla, - se ei ollut helppoa minulle.
#
Oliko äiti lähtenyt jonkun toisen miehen mukana vai yksinkertaisesti kyllästynyt isän omituisuuksiin, sitä en ollut juuri kysellyt, en aikaisemmin uskaltanut ja nyt en voinut sitä enää tehdä, säälistä yksin vanhentunutta miestä kohtaan.
#
Sen käsitykset maailmasta ja kanssaihmisistä olivat viime vuosina myös muuttuneet toisenlaisiksi ja se oli muuttanut sen enkä halunnut loukata sitä millään tavoin, ainakaan enää, kun kasvi vatsassa oli selviö ja se siirretty odottamaan kuolemistaan.
#
Äidistäkään ei ollut eron jälkeen tullut sitä, mitä se kai oli halunnut, enkä ollut varma, haluaisinko sitä milloinkaan tavata.
#
Katkera sen täytyi olla, jos minä sitä yhtään ymmärsin, sentään yli kolmenkymmenen lähtiessään ja viisi parasta vuottaan isän senaikaisen omituisuuden kestämistä takana ja sitten yrittämistä johonkin parempaan ja lopuksi aivan tavalliseen työhön pelkän itsensä elättämisen takia, toimeen tulemisen takia, jos olin oikein ymmärtänyt joitakin isän aikaisempia katkeria lauseen puolikkaita, joita se suostui sanomaan asiaa siltä inttäessäni.
#
Otin Mirjaa harteista kiinni ja vedin itseäni vasten, se katsoi ja hymyili pienen nopean hymyn, jo paremmalla tuulella, ja kävelimme portaita alaspäin. Portaat olivat eniten kävellyltä kohdalta kovin kuluneet ja niin mitoitetut, että joka rappusella joutui ottamaan väliaskeleen, kävelemisestä tuli rytmitöntä ja nykivää ja jouduin päästämään Mirjasta irti.
#
- Jos minä sinustakin tietäisin, se sanoi. - Minustahan sinä tiedät kaiken, sanoin. - Se kai siinä onkin.
#
- Kyllä minä muutunkin koko ajan, sanoin. - Miksi sinä muuttuisit? - Vaikka miksi. Minä voin tulla vielä uskoonkin tai ruveta johonkin lehteen mainospiirtäjäksi tai mennä mainostoimistoon art directoriksi, väitin. - Kyllä kai, Mirja sanoi.
#
- Ajattele nyt, tämmöisten mahdollisuuksien mies, moni tyttö on huutaen ottamassa. Minulla on laaja opillinenkin sivistys, yliopistoja ja korkeakouluja on tullut käytyä, kyllä minä voisin mennä vaikka televisioon, minä sanoin. - No sinne varmasti.
#
- Minä menenkin telkkariin, rupean Pohjanmaan aluetoimituksen kuvaajaksi. Tai Lapin Kullan mainospäälliköksi, minä kuljen pitkin Lappia ja kuvaan lappalaisia tunturissa kaljapullo kädessä, kyllä sellainen minulta luonnistuu. - Ei sinulta luonnistu.
#
- Vaikka miksi minä voin ruveta, väitin. - Sinä olet niin montaa jo yrittänyt, ei sinusta ole. - Se oli silloin ja nyt on nyt, minä sanoin. - Hullu sinä olet, se arveli.
#
- Tule kuule tyttö minulle eukoksi niin ei mene suru puseroon, minä sanoin. - Siitä ei saanut puhua.
#
- Kuule, mennään naimisiin ja minä rupean Pohjolan Voimalle hommiin, olen minä sähkötekniikkaakin joutunut opiskelemaan korkeakoulussa kotitarpeiksi. Lähe minun kanssa Utajärvelle voimalanhoitajaksi, minä innostuin.
#
- Mistään naimisiinmenosta ei saanut puhua, se sanoi. - Ei puhuta, ei, minä sanoin ja näin, että olin saanut sen jo hyvälle tuulelle.
#
Kävelimme portaat alas ja kauppakatua liikkeiden ohi bulevardille, jonka keskellä lehdettömät puut koukeroisina ja kyhmyisinä niinkuin Van Goghin hulluudenaikaisissa maalauksissa.
#
Käännyimme alas Pigallea kohti käsi kädessä, katselimme kauppojen ikkunoita ja ravintoloiden ruokalistoja ja tulimme seuraavalle metropysäkille. Pysäkin suuaukon vieressä oli korkea harmaa muuntajarakennus, kiersimme katsomaan metron karttaa sen taitse, muuntajan takana seisoskeli kolme huoraa asiakkaita odotellen.
#
Kun tulimme niiden kohdalle yksi huorista, pitkä vaalea hevosennäköinen nainen tempaisi päällystakkinsa auki, takin alla sillä ei ollut mitään vaatteita, menin aivan sanattomaksi ja kartasta sekaisin.
#
Se nauratti Mirjaa, vein sen toista kautta portaille ja alas. Portailta katselin naisia, niitä nauratti ja vaalea huora osoitti minua sormella ja selitti jotakin kollegoilleen.
#
Tulimme ylös joen toisella puolella Place Saint Michelillä, satoi, ja menimme kahvilan katoksen alle odottamaan sateen taukoamista. Se ei näyttänyt pitkältä sateelta ja kun joimme lasillisen, se lakkasikin ja jätti jälkeensä raikkaan hajun kaduille. Kun kävelimme jokivartta ylös, kadut kuivuivat jo.
#
Ruokapaikan valitseminen oli vaikeaa, ravintoloita oli paljon ja luimme hinnastoja ravintoloiden ulkopuolella ja kurkimme ikkunoista sisään ja ovista.
#
Olimme päättäneet syödä jossakin kiinalaisessa paikassa, niihin ei nähnyt sisään ikkunoista olevien korokkeiden ja särmien takia ja minä nostelin Mirjaa ikkunoihin. Se kertoi, oliko ravintolassa väkeä, uskoi sen olevan varman merkin hyvästä ruuasta.
#
Sen korttelin jälkeen, jossa kreikkalaiskatolinen kirkko oli, oli paljon kiinalaisia ravintoloita ja indonesialaisia ja vietnamilaisia ja menimme sisään yhteen, joka hinnastonsa mukaan oli halpa, siistin näköinen ja jossa istui itämaalaisen näköisiä ihmisiä muutama.
#
Ripustimme takkimme pöytien taakse seinälle naulaan ja ystävällisen näköinen itämaalainen mies tuli viemään meitä pöytään.
#
Ravintolan takaosassa oli luukku seinässä keittiöön ja keittäjä jutteli ravintolan puolelle ensimmäiseen pöytään pää luukussa omituisen nakuttavalla kielellä, pöydässä suuri perhe vanhuksia ja lapsia ja aikuisia; tarjoilijoita meni juttelemaan sinne meidän lukiessa ruokalistaa.
#
Tarjoilija toi meille vaaleanpunaista juotavaa laseissa ja selitti englanniksi sen olevan sen paikan erikoisuus, tilasimme ruuat ja maistoimme laseista; juoma maistui laimealta ja vähän makealta, mutta siitä jäi suuhun väkevä viinan maku.
#
Istuin huoneeseen selin ja Mirja hymyili ohitseni jollekin takanani istuvalle ja vähän ajan kuluttua uudelleen. Kun kysyin siitä, se kertoi jonkin miehen takanani hymyilevän hänelle ja hänen piti siksi hymyillä takaisin ja se rupesi harmittamaan minua.
#
Söin mitä eteen tuotiin, maksoin laskun ja lähdimme pois.
#
- Kyllä minä aina olen sinua vähän hulluna pitänyt, mutta näin hulluksi minä en koskaan olisi sinua uskonut, Mirja sanoi kadulla. Vein sitä kädestä katujen läpi Boulevard Saint Germainille päin ja kun tulimme sille, alas ja yli.
#
En sanonut sanaakaan, Mirja halusi pysähdellä katselemaan näyteikkunoita, minä kävelin edellä pysähtymättä, se juoksi minut välillä kiinni ja jäi taas jälkeen. Tulimme Saint Michelin kulmaan ja lähdimme ylöspäin Luxembourgin puistoa kohti.
#
- Silloin ensimmäisellä kerralla jo kun sinä minut jätit, opiskeluaikana, minä ajattelin sen olevan jonkin sellaisen asian takia, mitä et suostu tunnustamaan, Mirja sanoi. - Ei ollut, minä sanoin.
#
- Pitää kyllä olla hullu, että ventovieraan ihmisen takia suuttuu tuolla tavalla. - Kuka tässä suuttunut on? - Kuka mahtaisi olla. - En minä ainakaan. - Minäkö sitten? se sanoi - Jos vaikka olet, mistä minä tiedän. - Hullu sinä olet, se sanoi. - Vaikka niin sitten.
#
Menimme puiston portista sisään liikenneympyrän kohdalla ja käytävää puiden alle, puiston keskustaa kohti. Penkillä istui nuoria ihmisiä yliopistolta ja vanhoja eläkeläisiä, puiston keskellä lapset uittivat jo purjelaivojaan ja pieniä moottoriveneitä, joita voi ohjata radiolla, ja isät juoksivat ympäri lammikkoa noutaen veneitä takaisin.
#
Taempana hakattiin tennistä, nurmikoilla oli lastenvaunuja ja naisia, jotka lukivat kirjoja istuen kokoonpantavilla tuoleilla, kasvot aurinkoon päin käännettyinä.
#
- Puhutaan nyt tämä asia selväksi, Mirja pyysi. - Mikä asia? - Sillä lailla nyt suutuit ja karkasit sieltä ravintolasta. - Minä en suuttunut mistään, väitin. - Meneekö tämä taas nyt tällaiseksi? Mirja sanoi.
#
Rupesin ajattelemaan omaa typeryyttäni, se tuntui minustakin naurettavalta ja hävetti, mutta en heti voinut sille mitään. Tiesin viinan auttavan siihen vähäksi aikaa, mutta en halunnut selvittää asiaa niin nyt, ja kävelimme puistosta ulos ja katua eteenpäin.
#
Katu oli ankean näköinen ilman myymälöitä ja suljetuin ikkunaluukuin, katuojat törkyä täynnä; rapaa ja vanhoja vaatteita, ja jalkakäytävällä koiranpaskoja, paksuja kuin patongit, ne haisivat sateen jälkeen auringon niihin nyt paistaessa ja kuvottivat minua.
#
Kaikkea vanhaa, jonka jo luulin unohtaneeni, tuli nyt mieleeni ja en saanut sitä pois, vaikka halusin ja yritin.
#
Käveleminen väsytti minua jo ja hidastin vauhtiani, tunsin vasemman jalan kengän hiertävän, vasen jalka oli minulla oikeaa pienempi ja siihen oli vaikea löytää kenkää, ellei ostanut eri numeroisia, ja minun oli kuuma. Riisuin talvitakin päältäni ja kannoin sitä olkapäälle heitettynä.
#
Tulimme Boulevard Raspailin kulmaan ja kävelimme sitä vähän matkaa ja oioimme sitten hotelliin Montparnassen aseman tornia kohti ja bulevardin yli ja katua siihen puistoon, jonka laidalla hotelli oli.
#
Menimme ylös huoneeseen, käveleminen väsytti minua ja heitin talvitakin tuolille ja panin sängylle maata vaatteet päällä ja olin nukkuvinani.
#
Kuuntelin Mirjan kuljeskelemista huoneessa, istumista ja kirjan lukemista huoneen toisella tuolilla, veden laskemista lavuaarilla ja verhon vetämistä eteen.
#
Vaikka olin väsynyt, en ajatuksiltani saanut unta. Ajattelin kaiken taas kerran läpi ja asia kerrallaan, hitaasti, Mirjan ja itseni, maisterin, isän ja koko sen sotkun, jonka olin jättänyt lähtemällä kenellekään ilmoittamatta, maalaamista, tulisiko siitäkään enää koskaan mitään ja ellei tulisi, jos tauluja ei kertakaikkiaan enää syntyisi, mitä sitten?
#
Kun olin ajatellut sen kaiken läpi, avasin silmäni ja katselin Mirjaa, joka taas istui tuolissa lukemassa. - Jos sinä tietäisit, minkälainen sotku meillä kotona on syntymässä ja isä siinä vielä kuolemaisillaan, niin kyllä sinä minuakin ymmärtäisit, minä sanoin.
#
- Voisit sinä jotakin joskus selittääkin, se sanoi. - Ei se selittelemällä parane. - Ei sitten. - Eniten minä kannan isästä murhetta. Jos se nyt kuolee sillä aikaa kun minä olen täällä, minä sanoin.
#
Mirja pani kirjan ikkunalaudalle selkä ylöspäin siitä kohdasta avonaisena, missä se lukiessaan oli menossa ja tuli sängyn laidalle istumaan.
#
- Kuule jätkä, kenen keksintöä tämä oli? se sanoi nyt jo todella vihaisena ja minä säikähdin sitä. - Minun kai. - Sinun eikä mitään kai.
#
Olisit pysynyt kotonasi ja antanut minunkin pysyä. Tämä on vähän pitkä matka tulla kuuntelemaan sinun typeryyksiäsi taas kerran. - On se niinkin. Kyllä se niinkin on, anteeksi, minä yritin sanoa. - Tässä ei pian anteeksipyytelyt auta.
#
En minä itsekään ymmärrä itseäni aina, sellainen vaiva kun sinä olet minulle ollut kymmenen vuotta ja tässä minä taas istun, sinä olet samanlainen kuin aina ennenkin, sinä et muutu miksikään ja minä sen aina kestän, se sanoi.
#
- En minä tiedä, minä sanoin ja käännyin siihen selin. Katselin kyljelläni maaten seinää ja ovea, ovessa roikkuvaa avainta ja sen suurta messinkistä nuppia ketjun päässä, käytävässä kuului kaksi ihmistä menevän jutellen, mies ja nainen, ja portaita alas.
#
Mirja löi minua kipeästi nyrkillä kylkeen ja käännyin äkkiä takaisin katsomaan sitä. - Nyt tämä asia selvitetään kertakaikkiaan, se sanoi. - Ei tässä enää mitään selvittämistä ole. Minulle tuli vain niin sekava olo kun rupesin ajattelemaan minkälaista sotkua taas olin saanut aikaan, minä sanoin.
#
- Valehtelet. - Minä en valehtele koskaan, minä sanoin. - Senkin sinä valehtelet. - Voi olla, myönsin.
#
- Sinä suutuit siitä miehestä siellä ravintolassa ja siitä kaikki on aina ollut kiinni, ihan pelkästä raukkamaisesta kateudesta sellaisille ihmisille, jotka on minun hyviä tuttuja, Mirja sanoi.
#
- Älä nyt naurata, minä sanoin. - En minä kuule ainakaan yritä. - Sinun tuttavasi ei ole minulle kuuluneet koskaan eivätkä mitenkään. - Onko se varmaa? - No se ainakin on varmaa, väitin. - En minä sitten sinua käsitä taas ollenkaan.
#
- Eiköhän sovita. Kaikki on ohi taas, minä sanoin. - Viisaimmin minä kyllä tekisin, jos pakkaisin matkalaukkuni ja painelisin takaisin kotiin, se sanoi. - Se nyt ei olisi ollenkaan viisasta.
#
- Se olisi ainoa viisas teko minulta pitkään aikaan, se sanoi, rupesi kuitenkin leppymään ja minä vedin sen viereeni, se hiersi itseään kainalooni, minä kasasin tyynyjä niskani alle, silittelin toisella kädellä sen niskaa ja hiuksia ja olkapäätä.
#
- Helppoa sinulla ei ole, mutta ei tule aikakaan pitkäksi, sanoin. - Joskus minä vielä keksin sellaisen tempun, että sinulta hymy hyytyy, se uhkasi.
#
- Olet kumminkin päättänyt jatkaa tämmösessä haureellisessa suhteessa elämistä, minä sanoin. - Olen. - Se on hyvä se.
#
- Kyllä joskus vielä jätkältä hymy hyytyy, se uhkaili. - Suru se ihmistä kasvattaa, minä sanoin.
#
Maanantaiaamuna satoi vettä ja veden sekaista räntää, joka suli kadun pinnassa. Oli kylmä ja tuuli ajoi vettä ja räntää vaakasuorassa pitkin katuja vinosti, ja kadun kulmissa pyörteinä. Ennen puoltapäivää sade lakkasi ja aurinko alkoi paistaa lämpimästi.
#
Kun kävelimme jokivartta alas ja tulimme veistosten välistä portaita modernin taiteen museolle, vanha mies, joka usein ennenkin oli harjoitellut rullaluistelua asfalttitasanteella museon takana, oli tullut jo paikalle, harjoitteli käännöksiään, heitteli pientä kimmotonta palloa, luisteli sen perässä jalkojaan kankeasti nostellen.
#
Katselimme sitä ja ihmisiä, jotka seisoivat naureskelemassa vanhaa miestä. Mies oli huonosti pukeutunut, rullaluistimet vanhat ja kuluneet, ja se kiersi aina uudelleen tasanteen päähän ja heitti pallon asfalttia pitkin kierimään, yrittäen osua tasanteen toiseen laitaan pystyttämäänsä puukeilaan. Harvoin se osui, luisteli hakemaan palloa, teki ympyröitä ja kahdeksikkoja ja yritti nostaa toista jalkaa taakse.
#
Mirja otti siitä valokuvia ja mies innostui esittämään erikoisnumerolta, kankea, sitä tuli vähän sääli.
#
Menimme sisään museoon ja katselimme ne taulut, jotka halusin, vanhat ja tutut, jotkut niistä olivat matkoilla ja se harmitti minua, niinkuin aina; joidenkin paikkoja oli vain muutettu ja niiden löytäminen harmittelun jälkeen oli mukavaa ja niiden taulujen edessä istuin kauan.
#
Vertasin niitä omiin töihini ja moniin muihin tuntemiini töihin. Kun näin hyvän taulun, teki mieleni taas ruveta itsekin töihin kunnolla, paitsi kaikkein parhaimpien taulujen edessä.
#
Niitä katsellessa tuntui, että kaikki oli jo sanottu ja tehty ja jatkaminen olisi turhaa, mutta sitä tunnetta ei kestänyt kauan sen jälkeen, kun oli lähtenyt taulun edestä pois. Muisti on sellainen.
#
Vein Mirjan alas Brancusin työhuoneeseen, katselimme kaiteen takaa huonetta, jossa oli makuuparvi, ja toisessa huoneessa veistoksia, työvälineitä ja sen elämiseen käyttämiä esineitä, valokuvia Brancusista, menninkäisen näköisestä kuvanveistäjästä, joka oli kuvannut itse paljon aiheitaan, ja vaikka ensin tuntui, että se töissään oli tavoittanut jotakin, johon itsekin halusin pyrkiä, aiheiden yksityiskohtainen valokuvaaminen sai prosessin tuntumaan jotenkin falskilta, jollakin muulla tavalla ne kuitenkin olisi tavoitettava, jos mahdollista.
#
Brancusin työhuoneessa oli hiljaista, mutta lämmintä nyt alkukeväästä, takimmaiseen huoneeseen eksyi harvoin ketään ja suutelin Mirjaa katsottuani ensin, ettei ihmisiä ollut tulossa.
#
Suudellessamme kasvomme olivat samalla korkeudella, puristin sitä itseäni vasten ja tiesin, että minun oli päästävä siitä varmuuteen ennenkuin voisin suunnitella mitään jatkoa omalle elämälleni; minun olisi selvitettävä, mitä se minusta lopulta tahtoi ja kuinka paljon se valehteli, vai oliko se kaikki minun hulluksitulemiseni oireita.
#
- Kyllä meillä olisi hyvä yhdessäkin, sanoin. - Olisi, jos sinä et olisi raukka, Mirja sanoi. - Mikä raukka minä olen? - Mustasukkainen raukka. - Sitä minä en ole ollenkaan.
#
- Näin kauan minulta meni, ennenkuin sen opin käsittämään. Kyllä minunkin pitää olla tyhmä, mutta sinä itse sitä aina niin vakuuttelit.
#
- Ihan väärää luuloa, väitin. - Jos sinä sen heti olisit kertonut, niin kaikki olisi selvinnyt jo aikoja sitten. - Mutta kun se ei ole niin, minä intin. - Raukka, ja ihan turhaan vielä. - Oli miten oli, ei kiinnosta, minä sanoin.
#
Lähdimme alhaalta kierrellen läpi salien. Söimme museon kuppilassa salaattilautasen ja joimme pullon punaviiniä puoliksi. Siitä tuli tuhti olo.
#
Ulkona vanhaa rullaluisteluvirtuoosia ei enää näkynyt, portailla istui auringonottajia ja patsaita piirustuslehtiöihin jäljentäviä taidekoulujen oppilaita, menimme alas ja rantabulevardin ali kävelysillalle.
#
Seisoimme sillalla joen yläpuolella ja katselimme virtaa kulkevia proomuja, jotka uivat raskaissa lasteissa ja syvällä aaltojen pyyhkiessä kansien yli, ja turistilauttoja, joilla ihmisiä kuljetettiin jokea ylös ja alas kaupungin kohdalla. Virta näytti kovalta, rantakivetyksellä oli joutilaita istuskelijoita ja miehiä, jotka onkivat kaloja.
#
Turistilautoilla ihmiset söivät lounasta ja syömisen katseleminen teki meidätkin uudelleen nälkäisiksi. Kävelimme siltaa Seinen yli. Päätimme, ettemme söisi toista kertaa, kävelimme jokirannasta syvemmälle ja etsimme kahvilan, jossa saimme oluen ja toisenkin.
#
Olut vei nälän tunteen ja piti yllä sitä oloa, joka museon kuppilan viinistä oli tullut. Saimme kadulta taksin ja ajoimme Domen terassille istumaan.
#
Vaikka oli aikainen iltapäivä, terassilla oli jo paljon väkeä, katselimme niitä ja ihmisiä, jotka kulkivat katukäytävällä edestakaisin; tilasimme ja tarjoilija toi tilauksemme ja pani niistä kuitin pöydälle lautasen alle.
#
- Jos oltaisiin venäläisiä niin nyt juotaisiin maljoja, minä sanoin. - Mille? - Ihan kaikelle. - No juodaan jollekin. Mille juodaan? Mirja sanoi. - Vaikka ruumisarkkumme nauloille, etteivät ne koskaan ruostuisi. - No juodaan sille. - Ei se kannata, minä sanoin.
#
Join lasista suun täyteen, Mirja maisteli varovaisemmin, siinä paikassa armagnac oli kovan ja kuivan makuista ja poltti suuta niinkuin happo. Kun lasimme olivat tyhjät, tilasin toiset. Tarjoilija toi nekin nopeasti, se oli niin amerikkalaismallinen paikka, että tarjoilemista harrastettiin rahan hankkimismielessä eikä ihmisille vittuiluksi niinkuin kotimaassa.
#
Toista lasia join hitaammin, mutta aina ennen juomista nostin lasini ja vahdin, että Mirja myös joi.
#
- Kovin monta minä en tähän tahtiin aio ottaa, Mirja sanoi. - Otetaan sitten nopeammin, jos se siitä on kiinni, minä sanoin. - Minä en ota enää mitään, se sanoi. - Minä otan. - Ole hyvä.
#
Kun lasimme olivat tyhjät, tilasin kolmannet, lupasin juoda Mirjan armagnacin, ellei se itse haluaisi.
#
Mietin, kuinka saisin asian hyvin hoidettua; join nyt hitaasti, pelkäsin humaltuvani sitä nopeammin. Otin taskusta pienen luonnoslehtiön ja lyijykynän ja luonnostelin siitä kuvan, terassi ja terassin väki taustana ja katu, Mirja ilahtui siitä, olin aina ollut hyvä tekemään sellaista puolivalmista ja se oli aina tehonnut ihmisiin. Annoin kuvan Mirjalle ilman nimikirjoitusta ja se pani sen käsilaukkuunsa sivutaskuun passin väliin.
#
- Kotona voit kertoa, että joku tuntematon ranskalainen taiteilija halusi välttämättä piirtää sinut, hullaantui, minä sanoin. - Ei minun tarvitse. Kaikki miehet ei onneksi ole yhtä hulluja kuin sinä, Mirja sanoi. - Kiitos nyt siitäkin, sanoin.
#
- Jos minun mieheni olisi yhtä hullu kuin sinä, niin minä en voisi ollenkaan olla työssäni. Minä joudun miesten kanssa tekemisiin joka päivä, selvittelemään niiden kanssa vaikka minkälaisia asioita ja joskus kulkemaan niiden kanssa vaikka minkälaisissa paikoissa.
#
Myynti on sellaista puuhaa, ettei sitä hoideta pelkästään puhelimeen puhumalla. - Olen kuullut, sanoin. - Jos olisi tuollainen mies joka ilta kotona odottamassa, tai aamu, eihän kotiin uskaltaisi mennäkään.
#
- Sinä olet käsittänyt minut kyllä väärin, sanoin. - Minä olen käsittänyt sinut oikein, nyt vasta. Onneksi luin itseni valmiiksi silloin, kun sinä vetelehdit monta vuotta pitkin kaupunkia ja minä olen nyt saanut sellaisen työpaikan, johon minä olen tyytyväinen.
#
Sellaisia paikkoja ei naisille tipu taivaasta, mutta minä hoidan sen myös ja se vaatii joskus sellaisiakin kujeita, että jos toiseen ihmiseen ei luoteta niin se ei ole perheellisen puuhaa. Sinun kanssasi ei tulisi mitään, se on varmaa. - Saattaisi siitä tullakin, sanoin.
#
Kilistin lasiani sen lasia vasten ja sain sen juomaan vielä armagnaciaan, tunsin, että juominen alkoi vaikuttaa ja sen täytyi vaikuttaa siihenkin, vaikka se paremmassa kunnossa varmasti olikin, massaltaan kuitenkin pienempi. - Ei siitä mitään tulisi, se sanoi. - Et ole yrittänytkään. - Aivan tarpeeksi. - Yrittäisit joskus.
#
- Sovittiin, ettei siitä puhuta. Ollaan näin vaan eikä suunnitella sen pidemmälle, niin ei tule murheita, Mirja sanoi.
#
Selitin, että se voisi jäädä työstä pois, rakentaisimme erämaa-ateljeen johonkin niinkuin Gallen-Kallela, minä sekoittelisin omat värit öljyyn noesta ja kasvien juurista, iltaisin istuskelisin takan ääressä, se kutoa louskuttelisi ryijyä puissa, takassa palaisi tervaskantotulet tai metriset koivuhalot pystyvalkeana ja lapset leikkisivät lattialla minun vuolemilla puuleluilla, hevosilla ja puunukeilla ja lehmillä ja lampailla, se huvitti Mirjaa ja kerroin, kuinka ystävät tulisivat kylään reellä ajaen kulkusten kilistessä, sauna pantaisiin lämpiämään, kylvettäisiin ja pyöriskeltäisiin alasti puhtaassa vitilumessa, saunan jälkeen istuskeltaisiin syömässä hiillostettua lohta, kylmää valkoviiniä olisi jäähileissä metallisessa vadissa pöydän päässä, Mirja soittaisi vieraille pianolla haikeita kappaleita.
#
- Minä vain en osaa soittaa, se nauroi. - Senkin oppisit, kun ei enää tarvitsisi olla töissä. Otettaisiin opettaja, minä keroin. - Naisopettaja tietysti? se sanoi. - Voisi se mieskin olla, lupasin. - Mutta vanha ja pahasti reumatismin runtelema? - Kyllä iäkkäänpuoleiset on parhaita, niillä on sellaista elämän kokemusta, jota ne voi välittää oppilaisiin.
#
Sinä soittaisit vieraille, rengit sukisi hevosia tallissa, piiat laulelisi kyökin puolella, sisäkkö tarjoilisi lohta tarjottimelta. - Kyllä kai.
#
- Välillä minun pitäisi lähteä näyttelyitä pitämään ja kauppaamaan tauluja mesenaateille ja valtion johtomiehille valtion ostoja silmälläpitäen, ja ulkomaalaisiin gallerioihin tietysti myös. Sinä pitäisit lasten kanssa taloutta kunnossa kotona ja katselisit piikojen ja renkien perään vähän, etteivät ne sekaantuisi kovin toisiinsa.
#
Minä kirjoittaisin kirjeitä ulkolaisten hotellien kirjoituspaperille, paperissa olisi aina hotellin leima ja osoite ja vaakuna, vaakunassa joku ylevä latinankielinen lause, jota te lasten kanssa iltaisin kääntäisitte suomeksi Jokamiehen sivistyssanakirjan kanssa. Olisihan se elämää. Ei siitä elämä paranisi, minä selitin. - Ei taitaisi, Mirja myönsi.
#
Joimme lasimme tyhjäksi ja vinkkasin tarjoilijan. Se tuli ja laski kuiteista summan, maksoin ja se etsi suuresta nahkaisesta rahalaukustaan vaihtorahaa lautaselle ja repäisi kuitit siihen päälle. Jätin sopivan määrän kolikoita juomarahoiksi, menimme lasiovesta ja kuljimme hotellille päin.
#
Alkoi jo hämärtää, kahviloissa istuskeli väkeä pöydissä ja baaritiskien edessä korkeilla jakkaroilla. Boulevard Edgar-Quinetillä oli torikauppojen katokset purettu, pelkät metalliset kehikot paikoillaan ja myyntipöydät puita vasten pinottuina.
#
Kulmassa algerialaisen kahvilan edessä pesi pieni musta mies katuojaa vesisuihkulla ja jouduimme hyppimään tulvivan kohdan yli. Muistin, kuinka ollessani ensimmäistä kertaa Pariisissa en ollut siinä kahvilassa ymmärtänyt jättää juomarahaa pöydälle ja ulos mennessäni suuri mustaviiksinen mies oli tullut kiinni rinnuksiini ja repinyt, kunnes olin käsittänyt sen haluavan lisämaksua, maksanut, enkä sen jälkeen ollut uskaltanut siihen kahvilaan mennä.
#
Algerialaisen kahvilan jälkeen kävelimme vähän matkaa Rue du Montparnassea pornoteatterin ohi ja lastenvaatekaupan ohi. Mirja jäi katsomaan lasten vaatteita ja minä menin edellä puiston kulmalle.
#
Pitkä vaalea huora, joka joka ilta oli kuljeskellut niillä tienoin, vei vanhanpuoleista miestä hotelliinsa. Ne kävelivät peräkkäin parin metrin välein, mutta niin samalla nopeudella, että sen huomasi, muita kiireemmin ja katosivat kauempana hotellin ovesta sisään.
#
Mirja tuli takaa päin ja otti minua vyötäröstä kiinni. Menimme puiston läpi kulman pieneen pystybaariin oluelle. Otin tuopin, Mirja halusi pernodin ja tilasin sen sille.
#
Baarissa oli paljon väkeä, työläisiä matkalla töistä kotiin, paikallisia eläkeläisiä ja ne kaikki tuntuivat selittävän yhtäaikaa ja kovalla äänellä. Baarin suuri koira kävi oudoksumassa hajujamme hetken, palasi sitten tiskin taakse istumaan.
#
- Kohta on päätettävä, missä syödään illallinen, sanoin. - Siinä hänellä onkin taas miettimistä, Mirja sanoi. Minä nostin tuoppiani ja kilistin sitä Mirjan lasia vasten, joimme ja maksoimme laskun.
#
Menimme puiston laitaa kulkien hotelliin. Tiskin takana istui mies, jota siinä ei ennen ollut näkynyt, antoi avaimen, viiksekäs vilahti kuitenkin keittiön ovessa ja me lähdimme nousemaan portaita ylös.
#
Annoin avaimen Mirjalle ja jäin lorottelemaan oluet vessan lattian reikään, vedin, väistin tulvan, ja menin huoneeseen, otin avaimen sisäpuolelle ja väänsin oven lukkoon.
#
- Yksi sellainen mukava paikka olisi, jonka minä tiedän, minä sanoin. - Ei voi olla totta. - Mutta viinaa siellä ei sinulle tarjota. - Miksei? - Täällä on sellainen alkoholipolitiikka, että humalaisille naisille ei saa tarjoilla, minä sanoin. - Itse sinä humalassa olet, se väitti. - Kyllä täällä humalaisille miehille tarjotaan, minä sanoin. - Sellainen alkoholipolitiikka on heti muutettava, Mirja sanoi. - Yhdet voidaan ehkä myöntää, minä lupasin.
#
Mirja seisoi selin, ikkunasta ulos katsellen. Menin sen taakse ja katselin kattojen yli suurten katujen valoja, jotka heijastuivat nyt korkealle pimeälle taivaalle. Otin Mirjaa keskeltä kiinni ja vedin itseäni vasten, suutelin niskaa ja kaulan sivua posken alle. Se pani kätensä pakaroideni korkeudelle ja puristi, hyväilin sitä vyötäröstä ja alempaa, siitä missä vatsan sivut pyöristyvät alas nivusiin ja ylhäältä rintoja rintaliivien päältä. Se keinotteli vyöni auki edestä ja vetoketjun ja työnsi kätensä alas, hyväili pitkin reisiä ja alhaalta, minä sain käteni hameen kauluksen sisään ja sukkahousujen alle ja pikkuhousujen alle ja pitkin vatsan sivuja, löysin, vedin toisen käden pois, avasin napin hameen sivusta ja vetoketjun ja sain käteni paremmin sopimaan sinne. - Mukavampiakin paikkoja voisi tietysti olla, Mirja sanoi.
#
Otin käden pois ja vedin hametta alas, se potki kenkiä jalastaan ja riisui sukkahousuja ja pikkuhousuja, minä otin vaatteet päältäni, se veti jo päiväpeittoa vuoteelta, alapää paljaana ja puikahti peittojen alle, levitti jalkojaan ja otti minua käsillä vastaan, kun tulin sen päälle makaamaan. Vetelin siittimen päällä pitkin vakoa, se tarttui alhaalta kiinni ja yritti siepata minua sisäänsä. - Tule, tule, se pyysi ja minä menin siihen kiinni ja ohjasin toisella kädellä, se päästi irti alhaalta ja otti kiinni hartioista, tunsin miten märkä se oli, liikuin varovasti, se heti täysillä ja laukesi pian. Makasin sen päällä kovana ja odottelin. Hamusin suullani pitkin kaulaa ja poskea, ja korvaa, Mirja valitteli hiljaa. Minä aloitin uudestaan, hitaasti, mutta määrätietoisesti, pian Mirjakin innostui uudestaan, varoitin sitä kun rupesin laukeamaan ja se ehti hyvin mukaan. - Minä kuolen, minä kuolen, se huusi, ei kuitenkaan kuollut, laukesin ja jäin makaamaan sen sisään niin kauaksi kuin pysyin raukeassa hyvän olon tunteessa, joka vain vähitellen häipyi. - Kiitoksia, minä sanoin ja nousin peseytymään.
#
Mirjaa se nauratti, se makaili ja katseli peseytymistäni, iskin silmää peilin kautta, se hymyili minulle. Minä en saanut mielestäni mitään vähemmäksi vaikka tunsinkin olevani rauhallisempi nyt.
#
Koko ajan minussa tuntui olevan kaksi ihmistä, toinen, joka teki koko ajan jotakin, kulki, söi, joi, puhui kaikenlaista ja sitten toinen, joka hoiteli sitä taustalta.
#
Pukeuduin ja istuin sängyn laidalle, kuljetin kättäni pitkin Mirjan jalkoja ja vatsaa ja puseron alle ja takaisin alas, se nousi ja meni lavuaarille, veti verhot eteen. - Rupesiko ujostuttamaan, kysyin. - Eipä juuri, se vastasi ja laski vettä hanoista.
#
Tultuaan verhon takaa se otti pääni käsiensä väliin, puristi ohimoista ja suuteli pitkin poskia ja suuta, minä tukistin sitä alhaalta ja se rupesi pukeutumaan, maalasi huuliaan ja silmiään, minä katsellen sen jokaista liikettä.
#
Kun tulimme alas, oli taas alkanut sataa. Taksissa Mirja tuli minuun kiinni, annoin osoitteen kuskille, se lähti ajamaan, minä kiersin käteni Mirjan ympärille. Niin istuimme.
#
Taksi ajeli outoja reittejä ja kun naureskelin sitä Mirjalle, kuski sieppasi suomenkielisestä puheestamme paikannimen ja selitti reittiään kiireesti. Tulimme pian Boulevard Saint Germainille ja ajoimme sitä pitkin. Jäimme pois Saint Germain des Pr611ä ja kävelimme kadun yli Lippin terassille. Ruokasalin ovella oli liitutauluun kirjoitettuna yhdeksänkymmenen minuutin odotus ja istuimme terassin pöytään miettimään.
#
Kun tarjoilija tuli, tilasimme pernodit, maistelimme niitä ja mietimme, jäisimmekö odottamaan yhdeksäksikymmeneksi minuutiksi. Katselimme ihmisiä kadulla Lippin terassin pöydissä ja bulevardin toisella puolella Cafe de Fleurissa.
#
Taksiaseman viereen kadulle oli kokoontunut paljon väkeä ja väen keskellä näimme matalan miehen, mustatukkaisen, yläruumis paljaana selittämässä ihmisille jotakin käsillään kovin huitoen.
#
Jalkakäytävän reunalla sillä oli öljyisen näköinen litran viinipullo, jota se näytteli ja oli juovinaan siitä, kaverinaan tummaan pukuun ja solmioon pukeutunut mustakulmainen, pitkä hoikka mies, joka myös selitti koko ajan jotakin, mistä en saanut selvää.
#
Siihen pysähtyi ihmisiä katselemaan ja toisia lähti jo pois, pitkiin selityksiin kyllästyneinä, naureskellen.
#
Vihdoin se mies, jolla yläruumis oli paljaana, otti pullosta suullisen ja puhalsi sen ohuena suihkuna viistosti ylöspäin ja sytytti sumun sytkärillä, liekki kohosi sen suusta parin metrin korkeuteen ja ihmiset hyppivät taaksepäin toisiaan työnnellen, tummapukuinen avustaja joikasi koko esityksen ajan ranskankielellä, josta en ymmärtänyt sanaakaan.
#
Kun liekki sammui, esittäjä karjahteli niin, että tienoo kaikui, ja kierrätti sitten hattuaan väkijoukossa ja monet näyttivät panevan siihen rahaa, avustaja kulki myös väkijoukossa rahalautasen kanssa ja lopuksi, väkijoukon jo hajaannuttua, ne laskivat rahoja kyykyssä kadun reunalla, ja lähtivät sitten joelle päin liekinnielijä vaatteita harteilleen kiskoen.
#
Maksoin laskun ja lähdimme kävelemään kapeita katuja joelta poispäin. Sateli, ja Mirja otti laukustaan huivin ja sitoi sen leuan alta kiinni.
#
Muistelin ruokapaikkaa, jonka tiesin ja uskoin osaavani vielä kävellä sinne, vaikka en tiennyt osoitetta, kadut ja kadunkulmat muistaen. Muistinkin vielä kadun ja näin kadun päästä ravintolan kyltin keskellä korttelia.
#
Heti ensimmäisessä huoneessa näytti, että paikka oli täynnä, mutta kävelimme pöytien välistä välikköön baariin ja kurkimme taempaan huoneeseen. Taempikin huone näytti täydeltä.
#
Omistaja nousi kantapöydästään, kertoi, että vapaan pöydän saaminen kestäisi ainakin kolme varttia ja me istuimme baariin odottamaan. Tilasimme kirit.
#
Viidessä minuutissa olin saanut puheet johdatelluksi haluamaani suuntaan ja samalla juotettua Mirjalle pari kiriä lisää. Kir oli laimean ja vaarattoman makuista, mutta tarpeeksi juotuna nousi päähän.
#
Mirja selitti minulle työstään, kuinka joutui hoitamaan sitä usein firman ulkopuolellakin, ravintoloissa, saunoissa ja vaikka missä.
#
Kyselin kaikenlaista ja se kertoi tästä työstään ja edellisestä, jossa se oli ollut valmistuttuaan, baari oli samalla ravintolan viinikassana ja tarjoilijat kurkottelivat asiakkaiden juomatilauksia ylitsemme tarjottimineen, isäntä kävi välillä hymyilemässä ja kyselemässä, jaksoimmeko vielä odottaa. Kesti toista tuntia, ennenkuin se pystyi järjestämään meille vapaan pöydän.
#
Tilasin ruokaa, Mirja kertoi edellisestä esimiehestään, jonka kanssa sillä oli ollut niin hyvät välit, että talon akkaväki oli jo ruvennut juoruamaan, vaikka mitään erikoista heidän välillään ei ollutkaan tapahtunut, hyvien välien johtuneen vain siitä, että pidettiin toisistaan, ihmisinä.
#
- Kai sinä nyt kerran sen kanssa makasitkin? sanoin. - Makasin, mutta vain yhden kerran, Mirja sanoi. - Sen arvaa, minä sanoin. - Siinä ei ollut mitään. Se oli sellaisessa tilanteessa elämässään, että se olisi kuollut, jos minä en sitä olisi tehnyt. - Niin varmasti, sanoin. - Se on ihan totta.
#
- Kaikenlaisia konsteja sitä käytetään, että saataisiin naisia sänkyyn, minä olin nauravinani. - Se on kyllä ainut kerta. Ja tätä ei tiedä kukaan, ei edes minun mies, Mirja sanoi.
#
Tarjoilija toi tilaamaani viinipulloa ja kaateli laseihin, alkuruokaa suuressa salaattikulhossa, josta nostimme sitä lautasille ja söimme. Viini oli hapanta ja tiesin saavani siitä vatsani kipeäksi. Vielä sitä ei tuntenut ja join sitä minkä ehdin ja lisää pääruuan kanssa.
#
Ennen kahvia lähdin toilettiin baaritiskiä vastapäätä, katselin siellä kuvaani säröilleestä peilistä, jonka hopeointi oli säröjen reunoilta tummentunut, himmeässä valossa en saanut selvää, minkä näköinen oikein olin. Tullessani takaisin tönäisin naapuripöydästä viinipullon housuilleni ja jouduin pyytelemään sitä anteeksi. Sekään ei tuntunut miltään.
#
- En minä oikein tiedä, minkä takia minä tämän sinulle kerroin, mutta muuta kertomista minulla ei kyllä olekaan siitä asiasta, Mirja sanoi pöydässä. - Ei varmasti, minä sanoin. - Uskothan? Mirja sanoi. - Ei se nyt ollut niin ihmeellinen juttu, että siitä murhetta kannattaisi kantaa, minä rauhoitin.
#
Tarjoilija tuli ja laski pöydässä laskun, kun pyysin. Kävelimme vesisateessa Lippin edessä olevalle taksiasemalle päin, saimme kuitenkin taksin jo ennen sitä ja ajoimme hotelliin.
#
Aamulla tiesin, mitä minun piti tehdä. Aamiaisen jälkeen sanoin lähteväni kaupungille hoitamaan pari asiaa ja jätin Mirjan hotelliin luvaten tulla takaisin ennen puolta päivää.
#
Ajoin metrolla oopperan pysäkille, nousin maan päälle, aurinko paistoi, mutta oli kylmä, tuuli, ja katukahvilat tyhjiä. Oopperan kulmalla menin sisään katukahvilaan, tilasin kahvin ja calvadoksen ja ajattelin kaikki asiat vielä selväksi. Kävelin oopperan sivua niin pitkälle, että tulin lentotoimistoon, kysyin lippua sen päivän Helsingin koneeseen ja istuin tytön soitellessa lukemaan suomalaisia lehtiä lehtilaatikosta.
#
Tyttö puhui puhelimeen ranskaa ja minulle suomea, murtaen sitä niin kuin kauan ulkomailla ollut ihminen sitä murtaa, vieraan kielen nuotilla. Jouduin ostamaan reittilipun, minulla oli frangeja siihen ja tyttö kirjoitti lipun odottaessani.
#
Luin kaikki lehdet, joita Suomessa en ollut lukenut ja muutamia vanhempiakin, katselin, kuinka ihmisiä tuli ja meni, tyttöä, joka puhui puhelimeen lakaten samalla kynsiään kirkkaanpunaisella kynsilakalla.
#
Mirja ei ollut hotellissa, ja otin matkalaukkuni telineeltä kaapin vierestä ja pakkasin vaatteeni puilta kaapista ja alusvaatteeni hyllyltä ja hammasharjan ja parranajovälineet peilin edestä lavuaarin yläpuolelta.
#
Katselin ulos ikkunasta, poltin savukkeen. Luin kirjaa, mutta panin sen heti pois. Menin alas ja kävelin puiston ympäri, tulin takaisin huoneeseen ja makasin vuoteella, laittamattomalla, kengät jalassa ja pikkutakki päällä kattoa tuijottaen.
#
Kun Mirja koputti oveen, nousin vuoteelta ja laskin sen sisään. - Minä kävin hotellissa, siellä oli sähke sairaalasta, isä voi kuolla koska tahansa, minä sanoin. - Ei voi olla totta. - Totta se on. - Mitä nyt sitten tehdään?
#
- Minä otin lennon tämän päivän koneeseen, minä sanoin. - Sitä sinä et voi tehdä, Mirja sanoi. - Pakko minun on.
#
Se istui alas ja puhumattomana ohut päällystakki yllään, kädet takin sivutaskuissa ja katseli eteensä, pitkään.
#
- Minä en usko sinua, se sanoi sitten. - Niin se vain on, minä sanoin. - Minä en usko. - Soita sinne, sanoin. - Minä soitankin. - Soita vain. - Näytä se sähke, se sanoi. - Ei minulla sitä enää ole. - Sitten minä en usko, se sanoi. - En minä ole arkisto, minä sanoin. - En minä usko. Tämä on siitä eilisiltaisesta. Kyllä sinä olet hullu, se sanoi.
#
- Ei kai tällaista kukaan huvikseen keksi, minä kielsin. - Jos sinä nyt lähdet, niin minun kanssa sinun ei tarvitse enää koskaan mitään kuvitellakaan, Mirja sanoi.
#
- Enhän minä vanhaa isääni kuolemaan voi jättää, sanoin. - Et, jos se sitä on, mutta jos se on jotakin muuta. - Mitä se nyt olisi. - Mene, mene, se sanoi. - Pakko minun on, minä sanoin.
#
Otin päällystakin naulasta oven vierestä, lakin päähäni ja matkalaukun käteeni. Mirja istui puhumattomana, mutta tuli mukaani kun pyysin.
#
Alhaalla maksoin sukankutojalle huoneen lauantaihin saakka ja menimme ulos.
#
- Anteeksi kaikki, mitä tulin sanoneeksi. Pakkohan sinun on lähteä jos isäsi on niin huonossa kunnossa, Mirja sanoi kadulla. - Kaikki on anteeksi annettu, minä sanoin.
#
- Minä en vain käsitä, mitä minä teen täällä yksin lauantaihin asti, Mirja sanoi. - Valitan, minä sanoin. Sain taksin aseman edestä Boulevard du Montparnassen kulmalta ja nousin siihen.
#
Taksi lähti ajamaan bulevardia lentokentälle päin, takaikkunasta katselin, kuinka Mirja käveli samaan suuntaan, yksin, pitkänä tutussa tiilenpunaisessa takissaan, taksi ajoi kirkon ohi ja suurten ravintoloiden ohi. Katselin taakseni niin kauan, kuin näin Mirjan kävelemässä katukäytävällä tutulla tavallaan, vähän etukumarassa, ja kun taksi kääntyi Boulevard Raspailin kulmassa Domen jälkeen, Mirjaa ei enää näkynyt ja minäkin olin yksin.
#
Ajattelin, kuinka hyvä meidän olisi ollut olla yhdessä kaikesta huolimatta, ilman hulluuttani se olisi onnistunut helposti, ja minun tuli haikea olo niinkuin aina, kun säälin itseäni kovasti.
#
Kentällä join muutaman oluen, ostin tiskiltä täyden viinalastin, koneessa otin viiniä ruuan kanssa ja kahvin kanssa konjakin ja vielä pari viskiä ennen Helsinkiä.
#
Sain Seurahuoneelta huoneen ja aloittelin sen baarissa ja syömällä kristallisalin puolella, mutta myöhemmin, loppuviikosta jouduin jo muuttamaan matkustajakotiin Kansallisteatterin taakse ja syömään baareissa.
#
Join itseni huonoon kuntoon Savannassa ja Sea Horsessa ja Kosmoksessa, öisin jouduin mukaan monenlaisille jatkoille. Eräässä jatkopaikassa Kosmoksesta mukaani lähtenyt nainen lauloi viinan ja tupakan polttamalla käheällä äänellä, itseään kitaralla säestäen:" Illan tuuli soittaa jo latvaa pihlajan..." ja minä rupesin itkemään saamatta itkua lakkaamaan, ennenkuin ne kaatoivat vettä päälleni ja kurkkuuni raakaa rommia.
#
Kerran soitin Mirjan miehelle töihin ja kerroin sille kaiken Mirjasta, itkin puhelimessa. Mies tuntui kovin asialliselta ja sulki puhelimen kesken kertomukseni.
#
Seuraavan viikon alussa kaikki rahat olivat menneet ja minä niin huonossa kunnossa, ettei lasi pysynyt kädessä. Kaikenlaisia eläimiä tuli silmieni eteen heti, kun suljin silmäni, valkoisia koiria oli usein ja ne haukkuivat ja aukoivat punaisia kitojaan, joissa hampaat välkkyivät.
#
Soitin Mirjalle töihin, mutta kuullessaan ääneni se sulki puhelimen heti.
#
Vippasin jostakin satasen ja matkustin päivävaunussa yöllä Ouluun. Olin likainen ja partainen, pahalta haiseva, siistin itseäni junan vessassa minkä pystyin. Kovin siistiksi siellä en itseäni saanut.
#
Ne soittavat taksin ja kertovat sen tulevan heti taksiasemalta sairaalan päästä ja kävelen vaikeasti ovelle ja ulos. Haavan tulehduttua olen joutunut makaamaan sairaalassa viikon pitempään, mitä aluksi määrättiin, ja seison nyt katoksen alla kadun vieressä ja näen taksin ajavan luiskaa ylös oven eteen.
#
On kai vierastuntien aika tai muuten ihmisiä kovasti tulossa sairaalaan. Kuljettaja pysäyttää auton ja nousee avaamaan minulle ovea ja panemaan tavaroitani takalokeroon.
#
Istumaan meno tuntuu mahdottomalta, mutta ei sitten olekaan sitä ja annan kuljettajalle osoitteen.
#
- Oliko pahakin leikkaus, kuljettaja rupeaa heti utelemaan. - Mahan aukoivat. - Löytyikö sieltä mitään? - Niin pahanlaatuinen kasvain, ettei sille voitu tehdä enää mitään. Panivat mahan kiinni ja minut kotiin kuolemaan, minä sanon. - Ei kai nyt sentään, kuski sanoo, mutta menee hiljaiseksi.
#
Katselen ikkunasta ulos kirkkaaseen kevätpäivään, enää kaksi kuukautta elämää jäljellä, loppu tuskallinen, kuinka senkin saisi tehtyä niin, että vähiten kiusattaisiin, pahinta viimeinen vaihe, jolloin on puolustuskyvytön lääkäreitä ja hoitohenkilökuntaa vastaan ja ne puutteellisilla tiedoillaan tekemässä toiselle ihmiselle, minkä uskovat ja luulevat parhaaksi, mutta joka sitä ei ole. Olin yrittänyt keskustella siitä lääkäreiden kanssa leikkauksen jälkeen, mutta ne vain hymähtelivät ja myöntelivät ja arvasin, että yliopistolla jo julkisesti puhuttiin minusta hulluna.
#
Se oli alkanut tutkimuksista, joita teetin opiskelijoilla ja joista pidin esitelmiä ennenkuin jouduin luentokieltoon.
#
Nythän silläkään ei ollut merkitystä, ehkä olin luullut väärin, kun viimeiset viisi vuotta olin pitänyt näiden tutkimusten tekemistä, niistä esitelmöimistä ja kirjoittamista varsinaisena elämäntehtävänäni ja kaikkea sitä ennen tapahtunutta vain etsimisenä ja harhailemisena, kahden kuukauden kuluttua tulisin kuolemaan ja kaikki jäisivät siihen uskoon että tulin viimeisinä vuosinani hulluksi.
#
Ja kuitenkin tiedän, ettei yksikään ihminen kuole ennen kuin hänen maailmaan tulonsa tarkoitus on täyttynyt. Minä kuolen vasta sitten, kun ihmiset ovat ruvenneet pitämään minua hulluna, pidettyään minua kolmekymmentä vuotta viisaana miehenä ja tutkijana. Se on vähän sellainen Swedenborgin kohtalo, vaikka en varsinaiseen saarnaajavaiheeseen päässekään. Ehkä Swedenborg oli maallisenakin tiedemiehenä pidemmällä kuin minä, siihen aikaan. Sellaista on nyt vaikea arvioida.
#
Tämä taksi ajaa nyt varovasti, kun sekin tietää minun olevan kuolemaan tuomittu. Se ei halua mitään hankaluutta kuolemaan tuomitulle miehelle, kolaria tai mitään sellaista, missä voisi mennä henki.
#
Minä tulen koko tämän ajan seuraamaan ihmisten suhtautumista itseeni, nyt kun olen kuolemaan tuomittu mutta myös vähän hullu, miten se ihmisiin vaikuttaa. Seppo olisi saanut ilmoittaa itsestään jotakin, se lupasikin, mutta mitään ei ole kuulunut.
#
Tästä luiskasta kuljettaja ajaa ohikulkutielle tai sitten se kiertää kaupungin kautta. Kaupungin kautta olisi pidempi, mutta hauskempi ajaa. Lyhyempää tietä se lähtee ajamaan, jos en muuta pyydä.
#
- Mennään kaupungin kautta, sanon. - Jonnekin kaupungissa? - Ei kun ajetaan vain siltojen kautta. - Sehän on paljon pitempi matka niin, kuski sanoo. - Ajetaan nyt vaan, minusta se on hauskempi niin.
#
Se ymmärtää heti ja ajaa suoraan ja hautausmaan ohi, tekee mieli kiusata sitä hautausmaalla, mutta en viitsi, alikulkusillasta ja sitten jo kaupungissa, joutuukin jarruttamaan valoissa kun edellä ajava lyö jarrut pohjaan, minä lennän etuistuimen selkänojaa vasten, parahdan surkealla äänellä kun vatsani tuntuu repeävän, kuljettaja pyytelee pitkään anteeksi, hädissään, minä siirrän itseäni varovaisesti takaisin sellaiseen asentoon, jossa kipu on pienin.
#
Valot vaihtuvat ja lähdemme eteenpäin, minä nyt enemmän varuillani, käsillä selkänojasta tukien, kuljettaja pyytelee edelleen anteeksi. Katselen vanhoja taloja, ja kirkkoa, sen kupolia ja tornia, jonka sanotaan kuvastavan pohjoispohjalaista uskon kilvoitusta. Se saattaa sitä kuvatakin.
#
Jos nyt kuolen, monet jäävät siihen uskoon, että viimeisinä aikoina tulin hulluksi ja vähitellen, ajan kuluessa siihen rupeavat uskomaan sellaisetkin ihmiset, jotka nyt tietävät ettei se ole totta. Sille minun on tehtävä jotakin.
#
Ei sen vuoksi, että sillä uskotaanko minun olevan viisas vai hullu olisi mitään merkitystä edes nyt saati sitten, kun olen kuollut, mutta sen asian vuoksi, jonka tiedän oikeaksi ja oikeutetuksi. Sen vuoksi.
#
Ettei niille tutkimuksille, jotka on niin huolella tehty ja pitkän ajan kuluessa ja niin hyvillä välineillä kuin sellainen tutkimus tänä päivänä on mahdollista, ettei niille kävisi samoin kuin kävi Herzeelen tutkimuksille, että ne unohdetaan sadaksi vuodeksi ja suureksi osaksi hukataan ja hävitetään ymmärtämättömien toimesta.
#
Minun on mietittävä sitä asiaa, ja sitä, kuinka kuolemiseni oikein järjestän, niin ettei minua saateta sellaiseen tilaan, että ruumiini on elossa ja minä sen vanki, en pääse siitä eroon, mutta en voi säilyttää myöskään selvää tajuntaani.
#
Ne eivät tiedä, mitä se merkitsee, eivätkä ne sitä usko, vaikka kerron. Pelkän ruumiillisen kiusaamisen luulisi jokaisen jo käsittävän tarpeeksi pahaksi ja kun siihen tulee vielä se kaikki muu.
#
Sepon pitää auttaa minua siinä, missähän se menee, se lupasi lähettää tiedon, ehkä se onkin jo kotona tai sitten kotona on kirje tai kortti, olen ollut viikkoa kauemmin pois, mitä silloin tiesin, tai ehkä se morsian siitä tietää tai tuttavat, minä soitan sille Autiolle vaikka tai sen morsiamelle.
#
Katselisin silloilta merelle päin, mutta en jaksa ruveta kurottelemaan koska se sattuu, ja niin paljon en sitä halua, padolle päin näen kurottelematta, jääröykkiöt ja ruopatun tulvauran kosken pohjalla kauneuspadosta urheilukentän sivulle saakka.
#
Minun on mentävä yliopistolle ja selvitettävä paperit ennenkuin joku ne hävittää, otettava yhteyttä niihin tutkijoihin, jotka olivat niitä tutkimuksia tekemässä ja sovittava, kuinka ne jatkavat. Ja nämä jo tehtyjen tutkimusten tulokset on järjestettävä ehdottomasti. Kirja on niistä vasta osa.
#
Ne on saatava talteen ja järjestettävä, ellei joku jo ole ehtinyt niitä hävittää. Sitä ne eivät ole voineet tehdä vielä. Virallisesti minä olen vasta sentään sairaslomalla ja työhuoneeni ja työhuoneen lukitut kaapit pidetään koskemattomina niin kauan, että seuraajani on nimetty.
#
Se heittelisi ne pois, mutta nimittäminen on pitkä juttu ja silloin se on niille jo liian myöhäistä. Ja kirjaa ne eivät ainakaan saa tekemättömäksi, siinä minä pääsin Herzeelen edelle.
#
Tässä on nyt tämä voimalaitoskanaalin silta, vesi virtaa kanaalissa niin elottoman näköisenä, se on luovuttanut turpiineille jotakin, mitä ei voi nähdä, mutta jonka vaistoaa vettä katsellessaan. Ja tuollainen voimalaitosrakennus poikittain joen yli, sekin on niin luonnottoman näköinen, kyllä sellaiset sanonnat, että joki on vangittu tai kahlittu on aivan hyvin kuvaaviksi keksitty, sellaiselta tuollainen joki aina näyttää.
#
- Ajetaanko vielä jonnekin erikoisesti, kuljettaja kysyy. - Ei tarvitse. - Minä menen sitten tästä jo ennen valoja, se sanoo. - Teette niinkuin parhaaksi näette, sanon ja se kääntää heti liikenneympyrän kohdalla ennen kioskia oikealle ja lähtee ajamaan sitä katua jokivartta ylöspäin.
#
Kuljettaja ajaa nyt niiden talojen ohi, jotka ovat jokivarressa tien oikealla puolella ja uusien kerrostalojen ohi ja uimalan ohi ja kääntyy sitten vasemmalle, puiston laitaa ohi autioiden talojen. Maasillan jälkeen se kääntyy taas ja tulee pian meidän talon kohdalle, pysäyttää ja sanoo mittarin lukeman. Maksan sille ja se kirjoittaa kuitin pyytämättä, kertoo sairasvakuutuksen ehkä maksavan sen minulle takaisin, ja kiertää avaamaan oven, auttaa minut autosta ulos, antaa tavarat takaa käteeni, kyselee, selviänkö taloon ja ajaa sitten pois.
#
Postilaatikon ulkopuolelle portin viereen on pinottu sanomalehtiä ja niitä on laatikon sisällä ja kirjeitä. Saadakseni lehdet maasta minun on laskeuduttava toisen polven varaan ja poimittava sitten lehdet kyynärtaipeeseen, märät.
#
Otan lehdet ja kirjeet laatikosta, tunnen yhden kirjeen käsialan, minulle osoitetun, katselen ja kääntelen sitä ihmetellen, olen varma, että se on vaimoni kirjoittama, panen sen takin sivutaskuun ja muut kirjeet sairaalatavarakassiini, avaan portin ja menen pihaan.
#
Koska laatikko on ollut tyhjentämättä, Seppo ei vielä ole kotona. Kannan kassia kädessä ja lehtiä kyynärtaipeessa ja ajattelen sitä kirjettä, joka on taskussani. Portailla joudun laskemaan kassin kädestäni ja etsin avainta takin taskuista.
#
Saan oven auki ja menen sisään. Huoneissa on haju, joka tulee ikkunoiden ollessa kiinni pitkään, vanha puutalo, haen kassin sisään, pudotan lehdet eteisen pöydälle, riisun takin ja hatun hyllyyn, otan takin sivutaskusta kirjeen ja panen sen pöydälle muiden kirjeiden joukkoon.
#
Kierrän kaikki huoneet, avaan olohuoneen ikkunan. Katselen keittiössä kaappeihin, heitän homehtuneet leivät roskasankoon, täysinäiseen ja haisevaan. Avaan keittiönkin ikkunan ja vien roskasangon portaille.
#
Soitan kauppaan ja pyydän niitä tuomaan ruokatavaroita. Ne kieltävät ensin, mutta lupaavat sitten tuoda, annan puhelimessa listan.
#
Tungen sanomalehdet eteisen pöydältä puhelimen vierestä välihyllylle sanomalehtipinoon päällimmäiseksi. Kirjeet otan mukaani ja menen yläkertaan omiin huoneisiini.
#
Portaissa vatsaani sattuu ja seison pitkään liikkumatta silmät yläkerran lattian tasalla, näen katsella yläkertaan kaiteen pinnojen välistä. Nyt vasta huomaan, kuinka kylmä talossa on ja joudun palaamaan alas keittiön seinän viereen, missä on öljypoltin tiilisessä komerossa, sytytän polttimen ja katselen, että liekki alkaa palaa.
#
Lähden uudelleen yläkertaan, nyt hitaasti. Yläkerrassa kaikki on saman näköistä kuin kaksi viikkoa sitten, kun menin lopulta tajuttomaksi ja Seppo vei minut sairaalaan, pölyisempää kuitenkin ja kaikki sen hienon karstan peitossa, jota kaupungin tehtaat savuttavat ilmaan ja joka tunkeutuu huoneisiin ikkunoiden tilkityistäkin rakosista ja joka ei irtoa kuin kemiallisilla pesuaineilla.
#
Ravistelen pölyä papereiltani ja kirjojeni päältä pöydältä. Joku on kirjoittanut koneellani, jättänyt suojakannen auki, etsiskellyt jotakin laatikoistani ja sekoittanut niitä. Istuudun tuoliin pöydän eteen ja luen kirjeet niin, että se kirje on pinossa alimmaisena.
#
Muissa kirjeissä ei ole mitään kiireellisempää, muutama valittelu sairauteni johdosta ja kutsuja kongresseihin ja mainoksia, joissa ilmoitetaan minun osuneen niiden onnellisten joukkoon, joka pääsee tietokonearvontaan etelänmatkasta siinä tapauksessa, että teen lehtitilauksen ajoissa tai voi saada käyttöönsä leasingauton erikoisehdoin, onneni on ollut sellainen.
#
Panen ne kirjeet kaikki roskakoriin. Roskakori on täynnä paperia ja vanhoja aikakausilehtiä ja sanomalehtiä. Viimeiseksi luen vaimoni kirjeen, se on täynnä samoja asioita, joita se kolmekymmentä vuotta sitten valitteli minulle ja joiden takia se lähti silloin ja jätti Sepon minulle.
#
Ihmettelen sitä ja luen kirjeen uudelleen. Kirje on sama kuin ensimmäisellä kerralla luettuna. Panen sen kuitenkin kirjoituspöydän keskimmäiseen laatikkoon niiden kirjeiden pinoon, jotka säilytän.
#
Samasta laatikosta otan ruudullista paperia ja lyijykynän. Ajattelen kirjoittaa vastauskirjeen vaimolleni, mutta sitä on vaikea aloittaa, istun pitkään katsellen ulos puutarhan omenapuita ja leikkaamatta jäänyttä orapihlaja-aitaa.
#
Sen liian pitkäksi jääneet vuosikasvaimet huiskivat vähässä tuulessa niinkuin hiukset, naapuri hakkaa vesiuraa jäätikköön punapäisellä puuvartisella tuuralla. Kuulen ovikellon soivan alhaalla ja nousen ylös liian nopeasti. En muista vielä, mutta vatsani muistuttaa kyllä, oikeastaan vain leikkausarpi.
#
Yritän huutaa tulevani, mutta en voi, ovikello soi kiukkuisesti, seison tuolin vieressä kaksinkerroin pöydän levyyn nojaten, ovikello soi, kuljen yläkerran käytävää kumarassa ja portaita alas.
#
Eteisessä näen itseni kokovartalopeilistä, säikähdän omaa kuvaani ja kun saan ulko-oven auki huomaan, kuinka juoksupoika säikähtää. - Tässä on teidän tilaus, se sanoo. - Kesti vähän ennenkuin pääsin alas. Minä olen vähän heikkona leikkauksen jälkeen, sanon. - Tämä käskettiin tuoda, se sanoo ja antaa tilaustani muovipussissa.
#
- Sano kauppiaalle, että joudun nyt vähän aikaa tilailemaan kun olen yksin ja vähän huonona. Se lupaa kertoa ja lähtee jo menemään portaita alas, kassi jää oven viereen portaalle pystyyn, minä huudan perään maksusta, se jo työntämässä polkupyörää pihakäytävää pitkin kadulle, ei tiedä mihin pyörän panisi ja kaataa sen sitten pitkin pihaa. - Ai joo, se sanoo ja seisoo pihassa.
#
- Mitä se maksaa? minä kysyn. - Jos siellä on kuitti kassissa, se keksii ja tulee penkomaan muovikassia portaille, löytää kuitin ja antaa sen minulle. Minä menen eteiseen hakemaan lompakkoa pikkutakin povitaskusta, tuon sille kympin seteleitä sopivan summan, lupaan vaihtorahat tuontipalkkaa ja se karkaa kiireesti kadulle.
#
Otan kassin, painavan, ja tuon sen keittiöön, puran tavaroita jääkaappiin, joka on paksussa jäässä pakastelokeron päältä ja sivulta ja haisee perunakellarilta ja kuivuneelta juustolta.
#
Muistan ohjeet, joita lääkäri sairaalasta lähtiessäni oli antanut mukaani ja menen eteiseen etsimään sitä paperia kaikkien niiden papereiden joukosta, jotka minulle annettiin, löydän, ja panen takaisin muiden paperien joukkoon.
#
Ehkä ohjeet pidentäisivät elämääni kuukaudella, en tunne olevani sen kuukauden tarpeessa ja nousen takaisin yläkertaan, nyt jo muistaen vatsassani olevan haavan, ja tikit, jotka pitävät haavan reunoja yhdessä ja fyysisen ruumiini, joka tietämättäni työskentelee haavan parantamiseksi. Siihen se ehkä pystyy mutta ei poistamaan kasvainta, omaa tuotettaan.
#
Istuudun kirjoituspöydän eteen ja kirjoitan:" Itse olen kovin toisenlaisena näiden vuosien jälkeen ja kaiken sen kokeneena, mitä kymmenien vuosien aikana olen joutunut kokemaan, omasta mielestäni viisaampana ja nimenomaan viisaampana, sillä kaikki se tieto, mitä olen hankkinut ja löytänyt, se häipyy, mutta viisaus, jonka ihminen on itselleen löytänyt, se pysyy ja jää hänen kuoltuaan kellumaan maailman sydämellä.
#
Sinulla kai on vielä vuosia elämästäsi jäljellä, ja toivon, että sinä aikana vielä voisit tuntea löytäneesi jotakin, minkä vuoksi elämä ei olisi ollut sinulle vain sellainen kiusa, mitä kirjeestäsi voin lukea. Minua saat syyttää niin paljosta kuin haluat, mutta se ei muuta sinua paremmaksi eikä vie sinua eteenpäin.
#
Minä olen ennen kesää ehkä jo kuollut, ennen ensi talvea varmasti. Toivon enää, että näkisin kesän tai edes kevään ja sellaista miestä, jonka toiveet ovat menneet niin vähiin, sellaista miestä on turha kenenkään enään syytellä mistään. Sillä ei itseään saa vähäkään eteenpäin. Kaikki se mitä kymmeniä vuosia sitten tapahtui, on jotakin, joka kokonaan on hävinnyt mielestäni ja minun tulee kirjettäsi lukiessani sinua vain kovin sääli."
#
Panen kirjeen sivuun ja katselen huonettani; kirjahyllyäni, jossa ne muutamat kirjat, joita enää pidän tärkeinä, ne Sepon maalaamat taulut, joista pidän, nekin jo vuosia vanhat, vanhaa kirjoituspöytääni. Tiedän, että pitäisi tehdä jotakin, jotakin jota en voi.
#
Kaikki vanhat asiat tulevat nyt mieleeni ja muistan millainen olin, säälitön mies niin kauan kun sitä kesti ja ajattelen koko elämäni läpi alusta loppuun ensimmäisistä muistikuvista lapsuudesta ja siitä eteenpäin kaikki ne tapaukset, jotka ovat jotakin merkinneet ja ihmiset, jotka ovat elämääni vaikuttaneet ja kaikkien tapausten ketjussa yritän ymmärtää johdonmukaisuutta ja tarkoitusta.
#
Kirjoitan:" muuta sanoa kuin, että se on "Jumalan tahto", niin kuin musikat venäläisissä kirjoissa. Kohtalo, se meitä kuljettaa. Tiedän, että monien tekojemme siemenet tuomme mukanamme jo syntyessämme. En halua puolustautua sillä, mutta sekin sinun on ymmärrettävä ja otettava huomioon. Ja rakkaus ja myötäelämisen kyky kaikkia ihmisiä ja ihmiskuntaa ja koko maailmaa kohtaan on tunne, johon meidän molempien jo pitäisi pyrkiä, eikä kaunaan.
#
Se, että nyt pystyn säälimään, pitäisi sinulle jo kertoa, miten paljon olen muuttunut niistä ajoista, joihin sinä minun suhteeni kokonaan näytät takertuneen."
#
Lopetan kirjeen ja luen sen uudelleen, etsin kirjoituspöydän laatikossa olevasta kirjekuoresta osoitteen ja kirjoitan kuoren. Panen kirjeen kuoreen mutta en sulje sitä, ajattelen lukea sen illalla kertaalleen, jätän kuoren pöydälleni ja menen alas.
#
Keitän ruokaa. Minun ei ole nälkä, ruuan haju etoo minua ja tuuletan keittiön ikkunasta.
#
Tiedän, että minun pitää syödä ainakin hiukan ja kun ruoka on kypsää, kasaan sitä lautaselle ja istun pöytään. Luen ruokarukouksen:" Maasta versonnut on vilja tämä rakkaan aurinkomme kypsyttämä Rakas aurinko ja rakas maa teitä aina tahdon rakastaa."
#
Syön hitaasti ajatellen kaikkea sitä työtä, jonka minulle tuntemattomat ihmiset ovat tehneet minulle tuntemattomissa paikoissa, jotta voisin tämän aterian syödä.
#
Ajattelen, kuinka perunat kevättalvella tuodaan itämään, kannetaan kellarista tupaan lämpimään ja valoon, ja kuinka idut puhkeavat niistä silmuina ja sinisenvioletteina varsina kevään aikana ja itävien perunoiden hajua.
#
Kaikki muistoni näistä asioista ovat vanhoja; kevättä, perunalaatikot ajetaan pellolle sopivin välein, maa tuoksuu, kostea ja vasta vaoille ajettu; huivipäisiä naisia pitkissä hameissa kumartuneina istuttamaan siementä syksyn satoa varten, odotusta ja ensimmäisiä vihreitä lehtiä työntymässä mullasta valoa kohti, pieniä ja oikean muotoisia, pinnaltaan hennon nukan peittämiä niinkuin naisen käsivarsi; hevosia vetämässä keskikesällä multaa ensimmäisien varsien päälle, helteisenä päivänä kun maa pölyää, multa maistuu suussa ja tuntuu sieraimissa; syksyn kirpeinä päivinä metallinen siipi heittää perunat maan sisästä, väki kerää ne puisiin harvalautaisiin laatikoihin, perunakellarin tuoksu on mullan tuoksua ja rikki menneiden perunoiden tuoksua, hevosia, jotka vetävät kuormia ja lapsia ja niiden tuoksua.
#
Mikään ei enää tapahdu niin, mutta ajattelen kaiken niinkuin sen muistan ja ajattelen niitä ihmisiä, jotka ovat kuljettaneet perunat kauppoihin ja lopuksi minulle; pakkaamista, siirtämistä, hinnoittelua, kauppiasta ja viimein säikähtänyttä juoksupoikaakin.
#
Minulla ei loppuvaiheista ole kokemuksia, mutta kuvittelen kaiken, hitaasti. Kaikesta mitä syön, ajattelen näin. Se vie aikaa, mutta minulla on sitä kaksi kuukautta.
#
Syön leipää ja ajattelen pellon kääntämistä syksyllä, jolloin maa on niin kosteaa, että auran kääntämä viilu nousee siististi kuin kortti elämän korttipakasta, ja toukokuun loppua, äestetään kahdella hevosella ja äkeen lavalla pitää istua painona, seisovassa poudassa, joka kuivattaa äkeen kulkeman jäljen niin nopeasti, että edellisen kierroksensa löytäminen on vaikeaa, kylvökonetta ja siitä tasaisesti valuvia jyviä; jyräämistä, joka on raskasta hevosille ja multaa, joka paljaiden jalkojen alla tuntuu lämpimältä niinkuin saunan alalaude lauantaina illalla; orasta, jota keväällä ja kesän alussa täytyy käydä katselemassa, kuinka se nousee ja kasvaa ja yhtäkkiä on taas syksy, vilja leikataan, lyhteet sidotaan, viljan puimista, puimakoneen jyskytystä ja petrolimoottorin kumeaa käyntiä, hihnaremmin ja sen ristiin vedettyä vientiä, liitoksen paukahdusta metallista hihnapyörää vasten.
#
Tiedän, ettei mikään enää tapahdu näin, mutta näin sen näen mielessäni ja tunnen vastapaistetun ohraleivän maun, kun on käyty myllyllä kosken rannalla, siinä missä kosken voima on muutettu kivien liikkeeksi, ja sama voima keväällä tuotu hihnoilla pärehöylän edestakaiseksi liikkeeksi tuoretta mäntypuuta vasten.
#
Kaikkea tätä ajattelen ja syön hitaasti. Jokaisesta ruokani osasta ajattelen näin ja maidosta, jota juon.
#
Kun olen syönyt, huuhtelen astiat kuivumaan. Menen hitaasti ylös huoneeseeni, etsin kaikki ne paparit, mitä tutkimuksistani on omissa mapeissani kotona ja luen niitä.
#
Minulla on nyt taas kiire kaikkien niiden asioiden kanssa, jotka minun täytyy saada järjestettyä, jos kuolenkin nopeammin kuin kahden kuukauden kuluttua. Kasaan kaikki paperit pöydälle ja luen niitä ja ajattelen, mitä niille pitää tehdä.
#
Minun täytyy saada tähän joku toinen ihminen, sellainen, joka jaksaa ja haluaa, ja joka ei kuole, pian. Väsyn nopeasti ja joudun istumaan ja katselemaan kuvaani hämärtyvää ikkunaa vasten.
#
Vaikka tutkimukset on tehty selvän ohjelman mukaan, ne ovat sellaisinaan irrallisia ja vaativat kirjoittamista, kokoamista yhdeksi kokonaisuudeksi, ja ihmistä, joka jaksaa ja jolla on aikaa. Minulla ei ole aikaa ja jaksan nyt hyvin vähän.
#
Minun täytyy laatia itselleni aikataulu niinkuin huippu-urheilijan, joka valmistautuu suuriin kisoihin, elämänsä tärkeimpiin. Minun on saatava monta asiaa järjestykseen, aikataulu on kahden kuukauden mittainen; oma asiani ja tämä tutkimusasia ensimmäisinä ja Seponkin asiaa vähän ja yliopiston paperit.
#
Yritän vielä katsella papereita pöydällä, mutta ruumis ei jaksa ja nousen vaikeasti ja kävelen huoneesta yläkerran käytävän yli makuuhuoneeni vuoteelle makaamaan. Sytytän lukulampun maattuani niin kauan, että jaksan sen tehdä ja otan lukupöydältäni kirjan ja alan lukea siitä, mihin kaksi viikkoa sitten jäin.
#
Alhaalla soi ovikello ja panen kirjan lattialle sängyn viereen avoimen siitä paikasta, johon olen ehtinyt. Käännyn kyljelleni, nostan jalat lattialle ja nousen käsillä auttaen istumaan ja seisomaan.
#
Ylhäällä käytävässä on pimeää ja portaissa, tiedän saavani valon portaan päästä mutta sitä ennen joudun kulkemaan muutaman metrin mitään näkemättä ja pelkään törmääväni seiniin ja kaiteeseen ja lipaston kulmaan, pelkään törmääväni niihin suoraan vatsallani ja huidon käsilläni laajassa kaaressa vatsan korkeudella ja silmien tasalla, tunnen sitten seinän käsilläni ja haparoin valokatkaisijaa. Löydän sen ja kävelen hitaasti portaat alas.
#
Kun saan ulko-oven auki, Sepon morsian seisoo portailla tummassa välikausiulsterissa huivi päässä ja kumisaappaat jalassa. - Minä näin valoa ikkunassa, se sanoo. - Tulkaa nyt sisään. Satamaankin on alkanut, sanon ja katselen märkiä portaita ja märkää lumisohjoista pihaa eteisen sisälampun kapeassa valossa.
#
- Onko Seppo jo tullut? - Ei ole, mutta tulkaa nyt sisään kuitenkin. Tulee kylmä seisoa tässä, sanon.
#
Se tulee sisään ja riisuu kumisaappaat eteisessä ja huivin päästä ja takin, takin alla harmaa puolihame ja harmaa villatakki.
#
Sen tukka on takaa nutturalla, nutturasta on irronnut pitkä suortuva, joka roikkuu nyt pitkin ohimoa ja poskea ja kaulan sivua olkapäälle niin kuin ohut väritön kanttinauha, ja se huomaa sen peilistä ja laittelee sen nutturan sisälle sormillaan tukkien, peilin edessä itseään käännellen ja taivutellen.
#
- Minä tulin sairaalasta vasta päivällä ja olen vähän heikkona, täällä on niin huono siivo, sanon ja vien sitä alakerran olohuoneeseen, sytytän valot ja se istuutuu sohvaan.
#
Olohuoneessa on maalaustelineessä keskeneräinen taulu ja Sepon tavaroita sekaisin tuoleilla ja pöydällä ja ikkunalaudalla, kuivuvan öljymaalin hajua ja sellaista hajua, joka tulee siivoamattomaan ja asumattomaan huoneeseen.
#
- Seppo kertoi, että olette sairaalassa, morsian sanoo. - Kuolemantuomion ne siellä antoivat, mutta ei se mitään, minä sanon. - On se kauheaa, se sanoo. - Eihän tässä mitään, minä vakuutan. - Minä olen joka päivä ajanut tästä ohi ja katsonut, olisiko Seppo jo tullut, se sanoo. - Ei se ole ollut kotona. - Minä en ymmärrä mitään. Kihlajaisetkin jouduttiin perumaan.
#
- Se kävi minua katsomassa sairaalassa ja kertoi joutuvansa lähtemään matkoille. - Minne matkoille? - En minä tiedä. Se lupasi kyllä ilmoittaa, mutta ei täälläkään ollut mitään tietoa. Minä tulin tänään sairaalasta.
#
- Minä tulen tänne toissalauantaina sopimaan kaikesta mitä vielä piti sopia ja kertomaan, että isä ja äiti ovat järjestäneet kihlajaiset pyhäksi, kun oli ne seurat, ja kyselemään, ketä se omalta puoleltaan halusi kutsua, kun isä sillä sairaalassa ja minä en sen tuttuja tunne, niin täällä ei olekaan ketään kotona.
#
Minä menen takaisin kaupungille ja istun kirjastossa ja olen siinä jotakin lukevinani ja aina välillä juoksen puhelimeen soittamaan ja täältä ei vastata. Kyllä minulla kuulkaa ei ikimaailmassa vielä ole ollut sellainen hätä, se sanoo.
#
- Olisitte soittanut sairaalaan. - En minäkään mikään tyhmä ole. Kyllä minä arvasin, mikä siinä oli tullut ja muistin, kuinka kiire sillä oli ollut niiden rahojenkin kanssa. - Minkä rahojen? - Perikunnan rahojen.
#
Ne piti olla sille siinä paikassa siitä taulusta, niin että minä sain kuljetella niitä taksilla, vaikka taksilla ei keskellä päivää aja kuin humalaiset. Minulle on pyörä aina riittänyt, morsian sanoo.
#
- Se sanoi lähtevänsä matkoille ja ilmoittavansa minulle kyllä. - Se on mennyt juomaan niitä rahoja. - En minä usko, tai voi se olla niinkin, sanon. - Se voi olla vielä niinkin, että ne otetaan siltä lakituvan kautta pois.
#
Minä olen itkenyt kuulkaa silmät päästäni häpeästä ja minun äiti on itkenyt, kun siitä ehdittiin ilmoittaa jo kaikille sukulaisillekin ja uskovaisille. - Jaa. - Onko se hullu? Sanokaa nyt Te minulle, onko se hullu? se hokee ja alkaa itkeä.
#
Se itkee kädet silmien edessä, keränä istuen, pidättelee ja tyrskähtää välillä, lopettaa sitten niinkuin seinään, pyyhkii silmiä kämmenen syrjällä, nousee, oikoo hamettaan ja villatakkiaan ja tukkaansa.
#
- On se kai sitäkin, sanon. - Mitä? se niiskahtaa. - Jollakin tavalla hullu. - Eikö se pitäisi laittaa hoitoon? - Ei se niin hullu ole. - Kyllä minun mielestäni, se sanoo. - Ei se ole.
#
- Jos se ei kerran ole hullu niin se maksaa ne rahat takaisin ja joka ainoan pennin vaikka olisi ne jo kuinka viinaan ehtinyt hukata, morsian sanoo.
#
- Sen saatte hoitaa sen itsensä kanssa, kunhan se nyt ensin ilmaantuu kotiin. - Mutta jos se ei tule. Jos se on lähtenyt, eikä aiokaan enää tulla takaisin. - Kyllä se tulee, vakuutan.
#
- Jos sille on jotakin sattunut? Pitäisikö se ilmoittaa kadonneeksi? Jos kyseltäisiin sitä poliisilta? se keksii. - Kyllä se pian tulee, sanon.
#
- Jos sille ei ole mitään sattunut niin minä haastan sen oikeuteen. Tunnen itseni taas kovin väsyneeksi ja vaikka en enää haluaisi loukata ketään, haluan päästä nyt yksin.
#
Nainen seisoo ja katselee minua toivoen, että tekisin jotakin tai edes vakuuttaisin sille, että tämä on jotakin muuta mitä hän pelkää, mutta sitä en voi tehdä. Haluan nyt taas olla yksin.
#
- Katsokaas, tuollainen taiteilijaluonne, se on aina niin altis lusifeerisille vaikutuksille, koko sen olemus on sille alttiina. Taiteen tekeminen on olemista Lusiferin vaikutuksessa ja se on siinä hyvää, mutta sen pahat voimat tulevat sitten myös tällä tavoin esille ja Seppo ei niitä hallitse lainkaan, minä sanon ja se säikähtää siitä kovin. - Pirunko? se sanoo. - Lusiferin, minä sanon. - Jos se tulee, niin pyydättehän sitä soittamaan. En minä ole sille vihainen. Minun on vain niin paha olla, Te ette voi sitä tietää miten paha minun on olla ja on ollut koko tämän ajan, kun siitä ei ole mitään kuulunut.
#
Minä olen koko ajan niin kuin kuollut ja jos minä en välillä itkisi, niin minä voisin luulla olevani kuollut, mutta kun itkee ja yrittää pidättää sitä ja se sattuu joka paikkaan niin siitä tietää, että elää. Kuolleisiin ei satu eikä tajuttomana oleviin, se selittää ja kävelee ovesta ulos eteiseen. Menen sen perässä ja lupaan portailla, että ilmoitan heti, jos Seposta kuuluu jotakin.
#
Se etsii kynän käsilaukustaan, repäisee muistikirjastaan lehden ja kirjoittaa siihen puhelinnumeronsa kotiin ja koululle töihin. - Sanokaa sille, etten minä sitä mihinkään oikeuteen ole haastamassa ja kaikki voidaan vielä sopia, se sanoo. - Varmasti sanon, lupaan.
#
Sytytän pihavalon ja katselen, kuinka se ottaa polkupyörän ulkorakennuksen seinän vierestä ja työntää sitä lumisohjuisen pihan yli kadulle. Kävelyvauhdissa dynamo saa polttimossa aikaan tuskin näkyvän hehkun ja kun se on häipynyt kadulle, suljen oven, sammutan valon ja menen sisään.
#
Myöhemmin illalla makaan vuoteessani liikkumattomana pimeässä ja ajattelen kaikki sen päivän aikana tapahtuneet asiat läpi tapaus kerrallaan, mutta taaksepäin, aloittaen illasta ja päätyen aamuun, ja kaikki ihmiset ajattelen niin tarkasti kuin muistan, heidän kasvonsa ja ilmeensä ja jokaisen eleen, vaatetuksen, joka niillä oli. Sen mitä en muista, keksin.
#
Aamulla minusta tulee kirkasta nestettä ja hiukan verta, mutta tuskat eivät nyt ole kovia. Katselen lääkereseptejä, joita minulle sairaalasta lähtiessäni määrättiin ja joita en ole hakenut, huumaavia myrkkyjä, joiden pitäisi viedä tuskat pois. Kipu leikkaushaavassa on vielä kovempi kuin ne kivut, jotka ovat sisälläni ja niin en välitä niistä. Haavan kipu on yhdessä paikassa ja vaikka se varomattomasti liikkuessani onkin kova, se on yhdessä paikassa ja se menee ohi.
#
En ole koskaan saanut pahaa haavaa ja siksi tämä on uutta minulle ja tarkastelen itseäni ja tätä kipua uteliaanakin; joskus sodan aikana ajattelin usein haavoittumista ja kun näin miehiä, joilta kranaatti oli vienyt osan kasvoja tai joilta käsi oli amputoitu tai jalka, tai molemmat jalat, ajattelin, kuinka itse olisin sellaisen kivun kestänyt.
#
Olin sodan ajan Helsingissä ja työskentelin taistelukaasuja kehittävässä ryhmässä. Kehitimme niitä useitakin lajeja ja tutkimme niiden vaikutuksia koe-eläimiin.
#
Muutamaa lajia valmistimme suuria määriä ja varastoimme niitä painesäiliöihin rintamalle vietäväksi. Niitä ei kai milloinkaan käytetty ja jälkeenpäin olen joskus miettinyt, mitä niille on voitu tehdä. Niiden hävittäminen on ollut vaikeaa.
#
Ehkä ne on yksinkertaisesti unohdettu johonkin ja jonakin päivänä, kun säiliöiden teräksiset kuoret ovat syöpyneet, kaasut purkautuvat jostakin kellarista pitkin kaupunkia. Silloin niiden kaasujen tutkiminen ja kehittäminen tuntui aivan luonnolliselta meille osoitetulta työltä, me olimme niistä innostuneitakin, kokeet eläimillä tehtiin ankaran tieteellisesti niin, että tehokkaimmat kaasut varmasti löydettäisiin ja saataisiin valmistus käyntiin.
#
Kloori, jota ensimmäisen maailmansodan aikana käytettiin, tuntui niiden taistelukaasujen rinnalla oppikoulun kemiantunnin kokeilta, ja niin kai meidän löytämämme kaasut tuntuisivat nyt tällä hetkellä tunnettujen kemiallisten aseiden rinnalla.
#
Ajattelen tätä kaikkea valmistaessani aamusyömistäni ja sitten ylhäällä luen eilen kirjoittamani kirjeen uudelleen ja suljen sen kirjekuoreen.
#
Päivä alkaa nyt valjeta ja istun katselemassa huoneeni ikkunasta ulos aamun sarastusta, kirkasta kevätpäivää, joka tällä korkeudella alkaa nyt aamupäivän ensimmäisinä tunteina auringon purppuranpunaisena kajona ylhäällä; alhaalla maan päällä on vielä hämärää, mutta valo on siinä jo mukana, pimeän läpi.
#
Elän tässä aamun sarastuksessa ja eilisessä aamussa, jota katselin sairaalan ikkunasta tähän samaan aikaan. Myöhemmin aamupäivällä päätän soittaa sijaiselleni yliopistolle.
#
Se on jossakin kokouksessa, haetan kanslistilla sen puhelimeen ja sijainen tulee, puhuu kärsimättömänä, vielä sen on pakko, juoksemassa siellä kiireisenä niitä samoja asioita, joita minäkin olen aikani juossut ja luullut kiireellisiksi.
#
Kuulen sen puheesta, etten ole sille enää tärkeä ja kun ehdotan tapaamista, se katselee pitkään kalenteriaan, etsii sopivaa päivää, minä odottelen puhelimen kuuloke korvaa vasten ja kuulen sen hengityksen ja pöytäkalenterin lehtien rapinan.
#
- Minun täytyy selvittää paperini siellä, sanon. - Ehtiihän sen, kun tulet takaisin. - Minä en enää tule takaisin, minä sanon. - Kyllähän sinä tulet. - Minkä takia tulisin? sanon. - Paranet ja tulet takaisin, ei sairaslomat iät ja ajat voi jatkua. - Minulle luvattiin kaksi kuukautta elinaikaa, en minä tule niitä sinne kuluttamaan. - Voihan ne erehtyä. - Voihan ne tietysti, mutta minä itse en erehdy tässä asiassa, minä sanon.
#
Kuuntelen sen hengitystä, yritän ajatella sitä istumassa huoneessaan kirjoituspöydän takana, maaliskuinen auringonpaiste säleverhoilla pois siilattuna, paperikasoja pöydällä ja kaappien päällä seinustalla.
#
- Kyllä minun on mahdoton löytää mitään rakoa, tämä on nyt tällä hetkellä taas tällaista läpijuoksua ainakin pari viikkoa, kokousta kokouksen päälle, se sanoo sitten. - Peruuta niistä joku. - Eihän se käy. - Miksei kävisi? - Enhän minä voi kokouksia peruuttaa. - Jätä menemättä, sano ettei sovi. - Ei minulla ole siihen nyt varaa, se sanoo.
#
- No minä tulen sinne kun ehdin ja katselen asiani siellä kuntoon. Jos et ole paikalla niin et kai sinä minua enää niin välttämättä tarvitsekaan. Ajattelin, että voisi olla hyvä vähän jutella, sanon.
#
- Se olisi kyllä tärkeää, se sanoo ja tiedän sen ajattelevan syksyllä pitämiäni luentoja ja luentokieltoa ja sitä, että minua pidetään hulluna. - Kyllä sinä pärjäilet, sanon. - Ei, kyllä se olisi ehdottoman tärkeää, mutta muutama viikko on kyllä ihan mahdotonta tästä eteenpäin, se sanoo.
#
- Katsotaan sitten kun aikaa on, sanon. - Niin se on parasta. - Soittele, kun saat aikaa. Minulla sitä on aina, sanon. - Tehdään niin. Vaikka en minä sitä voi uskoa, ettet sinä tulisi takaisin. - Minä sovin kaikki hallinnon kanssa niin, että voivat panna professuurin auki. Minulla on sitä varten paperitkin jo sairaalasta. - Aivanko varmasti?
#
- Ei muuta kuin rupeat laittelemaan hakupapereita kuntoon ja katselemaan lausunnon antajia. Kyllä sinun pätevyytesi ainakin riittää, sanon. - Muodollisesti ainakin kyllä, se sanoo. - Kyllä ne riittää.
#
- Eihän niistäkään koskaan tiedä, se rupeaa miettimään, mutta muistaa sitten taas seuraavan kokouksensa, josta jo myöhässä, ja lopetamme.
#
Väsyn nyt niin nopeasti ja vähästä, että puhelimen luona seisominen saa minut hikoamaan ja vapisemaan ja menen olohuoneen sohvalle maata. En selviä täällä yksin kauan, Seposta en mitään tiedä ja olisiko siitä sitten suurtakaan apua?
#
Ajattelen palkata hoitajan, mutta siitä on paljon vaivaa, sairaalasta voisi tiedustella tai kodinhoitajaa sosiaalivirastosta tai panna lehteen ilmoituksen.
#
Vieras ihminen olisi kuitenkin loppuvaiheessa hankala talossa, jossa tehdään kuolemaa, soittaisi lääkärin tai ambulanssin heti, pelkäisi omaa vastuutaan ja niin kaikki menisi väärin. Sepon kanssa se vielä saattaisi onnistuakin, jos vain saisin sen kuuntelemaan ja sitten ajattelemaan asiaa niinkuin itse sitä ajattelen.
#
Jaksan nyt nousta ja menen kylpyhuoneeseen, riisuudun alasti ja pesen suihkussa itsestäni nihkeää oloa ohjaillen käsisuihkusta vettä niin, ettei sitä menisi vatsan haavaan, paine sisällä tuntuu kasvavan ja joudun laskemaan sitä pois, en katsele, kipu vatsassa on pian taas suurempi kuin haavan kipu ja se säteilee vatsasta kaikkialle ruumiiseeni. En pysty sitä enää paikallistamaan.
#
Olo oli sairaalassa kuitenkin helpompaa, kai paljon makaamisen ja liikkumatta olemisen takia, mutta nyt kipu on palannut ja tutkin sitä ja arvioin, paljonko sitä pystyn kestämään.
#
Kuivaan suureen kylpypyyhkeeseen ja katselen peilistä itseäni, laihtunutta ja kellertävän väristä; näen pääni luut kuinka ne ovat muodostuneet ja kuinka ne liikkuvat toisiinsa kiinnittyneinä aukoessani suutani ja puren hampaani yhteen kivun kasvaessa; painoni on pudonnut parikymmentä kiloa ja katselen vanhan miehen hartioitani ja luiskaa rintaa, jonka yläpuolella solisluut törröttävät erillisinä, jokainen kylkiluu näkyy ylös asti, ja rintalasta.
#
Vähä liha ja nahka niiden päällä on ohutta ja kireää, kireydessään kuitenkin täynnä pientä ryppyä kuin silittämätön puuvillakangas. Pukeudun ja kuljen pitkin taloa etsien jotain viitettä siitä, mihin Seppo on lähtenyt.
#
Huomaan yhden matkalaukun olevan poissa ja kaapeista otetun vaatteita, pelkkä juopottelureissu tämä siis ei ole. Alhaallakin pitäisi siivota, mutta en nyt jaksa sitä tehdä ja nousen yläkertaan. Lääkäri kehoitti minua lepäämään paljon ja uskon sitä tässä asiassa ja menen vuoteelle makaamaan.
#
Tekee mieli lukea niitä harvoja kirjoja, jotka minua enää kiinnostavat, Steineria, ja luen.
#
Herään ja huomaan nukahtaneeni kirja rinnan päälle pudonneena ja silmälasit päässä, selälläni maaten. Nousen ylös muistaen itseni hyvin koko ajan ja menen alas. Harjaan hampaani ja suustani nukkumisen maun.
#
Tulen olohuoneeseen Sepon tavaroiden sekaan ja katselen niitä. Telineessä on keskeneräinen taulu, katselen sitä ja yritän päästä samaan tunnelmaan mitä hän on taulua maalatessaan tavoitellut, tutkin kaikki yksityiskohdat läheltä, valmiit ja keskeneräiset, ja yritän nähdä mihin hän niillä pyrkii, keskeneräisistä kohdistaan taulu on helpommin tavoitettavissa, vielä, ja katselen sitä taas kokonaisena ja luulen ymmärtäväni sen.
#
Olen iloinen nähdessäni hänen edes tavoitelleen muuta kuin rahaa pitkästä aikaa, vaikka tiedän rahan hänelle välttämättömäksi, ilman sitä hän ei voi enää kauan työtään tehdä.
#
Istun sohvalle ja ajattelen kuolemaani. Se tuntuu nyt olevan aivan lähellä. En pelkää kuolemaa, mutta jännitän sitä niinkuin matkaa tuntemattomalle paikkakunnalle.
#
Syvennyn kuoleman ajatteluun pitkään, käyn sen läpi yksityiskohtaisesti ja kuoleman jälkeiset asiat, kaiken minkä siitä tiedän. Ristiinnaulittiin, kuoli ja haudattiin, astui alas Tuonelaan, nousi kolmantena päivänä kuolleista, istuu isän Jumalan, kaikkivaltiaan oikealla puolella.
#
Ajattelen sitä tapahtumaa ja olen siinä ajatuksessa pitkään. Kun lopetan, se jää minuun ja on mukana tekemisissäni. Ruumiini tuntuu haudalta varsinkin nyt kun kuolemaa edeltävät prosessit jo ovat alkaneet.
#
Tunnen jo hajunikin, vai luulenko vain tuntevani? Nousen ja teen niitä askareita, joita tämä hautani minut pakottaa tekemään. Katselen ruokaa kaapeista ja joudun tilaamaan sitä kaupasta.
#
Soitan kauppaan puhelimella, mutta juoksupoika onkin menossa jossakin kauempana ja kauppias voi luvata tilaukseni vasta iltapäivän lopulla. Joudun perumaan tilauksen ja soitan taksin. Taksia odotellessani etsin sopivia vaatteita.
#
Muistan, että pitää käydä pankissakin ja haen pankkikirjan yläkerrasta kirjoituspöytäni laatikosta. Kaikki tämä väsyttää minua taas kovin ja istun vaatteet jo päällä ulkoeteisessä ja katselen ikkunasta kadulle taksia odotellen.
#
Kadulla polkee sotilasosasto karvalakeissa ja lumipuvut päällä, kiväärit selässä, sukset kiinnitettyinä polkupyörän runkoa vasten nahkahihnoilla, harjoituksiin menossa, seitsemän miehen ryhmiä siinä aina on, ja sitten pidempi väli ja seitsemän miehen ryhmä uudelleen, nuoria miehiä, niitä on kovin paljon ja lasken niitä huvikseni.
#
Taksi tulee sotilaiden seassa varovasti ajaen ja pysähtyy portille. Kuljettaja katselee etsien katunumeroa ja minä menen ulos portaille. Kävelen pihaa, se on liukas nyt kun on vähän pakastunut ja vesi jäätynyt ohueksi kerrokseksi ja jään päällä on hiukan lunta. En uskalla antaa itseni kaatua ja kävelen varovasti.
#
Taksi tulee autostaan ulos ja avaa minulle takaoven ja istun penkille takaperin ja nostan jalat sisään. Taksi lyö oven kiinni varmistettuaan, ettei vaatteitani tai raajojani ole oven välissä ja kiertää eteen istumaan, vanha mies sekin, kuljettajalakki päässä, sinisessä taksimiehen uniformussa.
#
- Pitäisi tehdä sellainen kierros, että käytäisiin pankissa ja kaupassa ja tultaisiin sitten takaisin tänne. Onko teillä aikaa? kysyn. - Aikaa on vaikka kuinka, kuljettaja sanoo.
#
- Minulle tehtiin leikkaus ja en oikein jaksa kävellä vielä. - Kyllä minulla on aikaa ajella. - Siinä joutuu odottelemaankin. - Siihenkin on aikaa ja omat taksansa, kuljettaja sanoo. - Hyvä on sitten.
#
Kerron pankkini osoitteen ja kuljettaja lähtee ajamaan. Se kyselee leikkauksestani ja kerron kuinka asiani ovat.
#
- Minulta ei ole kun kerran peräpukamat poltettu, vaikka olen jo kuudenkymmenen. Hammaslääkärissä en ole käynyt ikänäni, kuljettaja sanoo ja naputtaa keskisormen kynnellä hampaitaan, niin että paukkuu.
#
Seisomme valoissa ennen siltoja ja keskustelemme sairauksista ja vanhenemisen mukanaan tuomista vaivoista. Taksinkuljettaja on kovin terve mies, mutta hänen vaimoaan vaivaavat lukemattomat sairaudet. Taksinkuljettajan sairaudet ovat kai siirtyneet vaimoon, mutta en kuitenkaan sano sitä hänelle; kuljettaja kertoo käyvänsä joka talvi vielä hiihtämässä, tänäkin talvena on kilometrejä tullut satoja. Hän pitää hiihtämisestä kirjaa; silloilla katselen taas kosken pohjaa ja toisella puolen luistinrataa, Raatissa, viimeiseltä sillalta näen kappaleen merta ja sakean savun sulfaattitehtaan savupiipusta. Savu kallistuu merelle päin.
#
Taksi pysäköi auton pankin eteen ja jää siihen odottamaan. Kierrän itseäni niin, että saan jalat katuun ja pääsen pystyyn.
#
Kävelen katukäytävää pitkin ja tuulieteisen läpi sisään pankkisaliin. Väkeä ei ole tähän aikaan, ruokatuntien jälkeen, paljon ja pääsen heti hoitamaan asioitani tiskille.
#
Annan pankkikirjan tiskin taakse naiselle, se on tutun näköinen, mutta en muista mistä, hymyilee minulle ystävällisesti, katselee kirjani merkintöjä, ottaa laatikosta kortin, jonka panee katselulaitteeseen ja tekee sitten kirjaan uusia merkintöjä. Kuittaan ja saan rahat.
#
Panen rahat lompakkooni ja pankkikirjan pikkutakin povitaskuun oikealle ja lompakon vasemmalle puolelle. Hyvästelen, en muista kuka nainen on, napitan päällystakkini sivummalla ja kävelen ulos.
#
Taksi auttaa minut autoon. Tunnen jo olevani kovin väsynyt ja minun on vielä käytävä kaupassa.
#
Kuljettaja katselee minua huolissaan, istun ja hengitän hätäisesti, huonossa asennossa, jota en heti jaksa ruveta korjaamaan. - Ottaako kovasti voimille? kuljettaja kysyy. - Kyllä tämä pian helpottaa, sanon. Se tuntuu kiusallisen terveeltä siihen ikään ja vaistoan sen huolenpidossa ulkopuolisuutta, jonka ei kuitenkaan tarvitse olla kuin epäluuloisuuttani.
#
Epäilen sen pelkäävän sitä ylimääräistä vaivaa, jota voin sairaudellani aiheuttaa ja minä en halua sen ajavan minua sairaalaan heti pienimmästäkin syystä. - Ajetaan torille, tai kauppahalliin, sanon. - Jaksatteko? - Kyllä vain, vakuutan.
#
- Te voitte vaikka jäädä autoon niin minä haen mitä tarvitsette, se lupaa. Se tuntuu mukavalta ja istun katsellen, kuinka se ajaa kauppahallin siihen päähän, missä vanhat makasiinit ovat ja autojen parkkipaikka niiden edessä ja takana meri.
#
Se pysäköi auton oven eteen. - Sanotte, mitä tarvitsette. Minä haen, se sanoo. - Enköhän minäkin taasen jaksa. - Kyllä minä haen, ei siitä vaivaa ole. - Minusta olisi mukava käydä siellä, sanon. - No sitten.
#
- Mutta tulkaa mukaan, ostatte tekin jotakin, sanon. - Minä tulen kantamaan tavaroita, se lupaa ja kiertää ulos.
#
Kun kävelemme hallin ovelle tunnen olevani sitä sata vuotta vanhempi; käveleminen vaatii minulta keskittymistä ja jokainen askel erillisen määräyksen aivoista jaloille, tasapainon pitäminen tuntuu myös vaikealta niinkuin luistelemaan opettelemisessa, kuljettaja kiertää minut ketterästi, avaa oven, kiertää pikkueteisessä avaamaan toisen oven, vikkelä vanha mies, jolla ei enää peräpukamiakaan vaivoina, ja tulemme hallin päästä sisään.
#
Menen heti vasemmalle, Pullin tytöille, josta tapaan ostaa kalaa. Siinä on paljon väkeä jonottamassa ja seison ovensuun kulmatolppaan nojaten odottamassa vuoroani.
#
Tytöt tuntevat minut ja sanovat ystävällisesti hymyillen: - Professoripas on huonossa kunnossa. - Kyllä minä tästä vielä friskaannun, minä sanon. - Miten professori on noin huonon näkönen? ne ihmettelevät. - Tämmönen vanha mies, minä sanon. - Hui, hai, meitä nuorempi, tytöt sanovat.
#
- Te kun synnyitte niin minä olin jo isoisä, sanon. - Sitä professori ei ole vieläkään, ne nauravat ja lyövät käsiään yhteen. Niiden apulainen tulee kalaa hakemasta, ne kertovat kaiken sille ja apulainenkin nauraa vanhalla mummonnaamallaan.
#
Ostan savustetun siian, jota tytöt kovin kehuvat. Ne käärivät sen voipaperiin ja makkelisanomalehteen ja antavat käärön kainaloon niinkuin hellapuun.
#
Annan rahaa ja ne rahasta takaisin, kuljettaja ottaa kalan kainalostani ja pitää sitä kädessään toisesta päästä niinkuin pulloa. Tarvitsen vielä leipää ja hyvästelen tyttöjä ja kävelen hallin oikeanpuoleista käytävää.
#
Keskeltä hallia ostan hyvää Lumijoen leipää kaksi kappaletta ja pyydän käärimään ne eri papereihin. Annan toisen taksikuskille. Se estelee ensin, mutta huolii sitten, ja lähdemme takaisin ulko-ovelle.
#
Kävelen hitaasti leipä toisessa kädessä ja katselen kaikkea, mitä tiskeillä on; kaloja, punaisia lohenpaloja, joissa hinnat vieressä, vihanneksia ja valkoista leipäjuustoa, pinnaltaan ruskeapilkkuista.
#
Tulemme ulos, kuljettaja pujottaa minut autoon ja lätkii ovet kiinni. - Joko ajetaan kotiin? se kysyy. - Kyllä se on viisainta, arvelen. Kuitenkin ennen kuin se ehtii lähteä liikkeelle, keksin: - Hakisitteko minulle yhden leipäjuuston vielä, rupesi tekemään sitä niin mieli. Ostakaa siitä samasta kaupasta, josta minä ostin leivät. Siinä on yhden entisen ministerin nimi päällä, siitä sen muistatte. Minä en kyllä muista minkä. Kyllä te sen muistatte kun näette. - Muistan minä sen muutenkin, kuljettaja sanoo. Annan sille rahaa ja se menee takaisin halliin ja minä istun autossa.
#
Ajattelen, kuinka kotona paistettiin leipäjuustoa laudalla, kun takassa oli hyvä hiillos, kuinka äiti levitti juuston laudalle juoksutettuaan ensin maidon ja istui sitten pitkään takan edessä juusto hiilloksen hehkussa niin, että hänen omatkin kasvonsa pian hehkuivat punaisina ja kädet; takan hehku hämärässä tuvassa ja äidin kasvojen hehku ja se valo, joka takasta lankesi hänen hiuksiinsa ja puvulleen oli jäänyt mieleeni ja juuston kypsymisen haju ja vastapainetun juuston maku ja ääni, joka juustosta syödessä syntyi hampaita vasten.
#
Tämä kaikki oli jäänyt mieleeni, ja sen tuvan muoto ja kaikkien huoneiden muodot, joita talossa oli, aikoja sitten hajotetussa, ja pihan muoto ja ulkorakennusten muodot. Ne muodot olivat syntyneet isässäni niitä töitä varten, joita pihassa ja rakennuksissa tultaisiin tekemään, ja nyt ne olivat minussa ja kun minä kuolisin, niitä ei enää olisi?
#
Kuljettaja tulee hallista, kiertää eteen istumaan ja antaa minulle juuston ja rahaa. Lähdemme kiertäen vanhojen makasiinien edestä autojen parkkipaikan ympäri kadulle.
#
Kotiportilla maksan, kuljettaja kiittelee leivästä ja haluaa saattaa minut sisään. Uskon kuitenkin selviäväni yksinkin, yksin minun kuitenkin on paljosta selvittävä ja kuljettaja ajaa kaupungille päin.
#
Taiteilen pitkin pihaa leipä toisessa kädessä ja kala toisessa. Ajattelen nyt kaikkia käytännön asioita: jos tulee lunta, kuka luo sen pihasta, piha pitäisi hiekottaa.
#
Seison pihassa puutarhaa katsellen, omenapuita, vanhoja, niiden mutkallisia ja kyhmyräisiä oksia ja kuorta, joka halkeillut suomuiksi, leikkaamatonta orapihlaja-aitaa ja marjapensaita, joiden tuet lumi on taittanut ja jotka siksi nyt makaavat pitkin maata.
#
Hetken tunnen halua panna kaikki asiat vielä kerran kuntoon, mutta jätän sen tunteen pian ja menen sisään tyhjään taloon.
#
Syön taas, hitaasti. Kylmä savustettu kala perkaantuu siististi kun teen sen rauhallisesti, kaikki ruodot jäävät kiinni selkäruotoon ja tunnen kalan maun ja savun maun ja suolan.
#
Ajattelen tätä kalaa ja kalastamista talvella jäällä kun kaikki häipyy kaukaiseen valkeuteen, tuuli ajaa irtonaista lunta jäätä pitkin eikä voi erottaa rajaa, missä taivas ja meri kohtaavat, vesi on kylmää ja verkkoja uitetaan pauloilla jään alta ja takaisin jään alle, hevoset höyryävät, miehet ovat pukeutuneet paksuihin sisäturkkeihin, lampaannahkaisiin, joista karva näkyy kauluksessa, harmaa ja kähäräinen; kaloja jotka jäätyvät pian liikkumattomiksi tappamatta ja reen ääntä jäätä ja lunta vasten, hevosten kavioiden ääntä ja jään railoutumisesta syntyviä ääniä, jotka ovat joskus kumeita jylähdyksiä ja joskus pitkiä, sointuvia.
#
Tätä ajattelen ja kalan savustamista hyvässä pöntössä, kun sisälmykset on poistettu ja kalat pantu riippumaan pönttöön ja savun ja kypsyvän kalan hajua, palamatta savuavan leppälastun ja rasvaisen kalan. Leipää ajattelen myös, leipomista tuvassa, taikinan alustamista ja uunin valvomista hyvään lämpöön, hiilloksen kohentelemista ja kekäleiden vetämistä ulos ja leipien laittamista uuniin pitkällä leipälapiolla, yksipuisella, ja hajua.
#
Syöminen vie minulta paljon aikaa, mutta en sure sitä. Juon vettä lasista, vesi maistuu kloorilta ja putkilta. En välitä siitä. Minun ei ole nälkä, mutta syön. Syötyäni menen ylös.
#
Huomaan kirjeen pöydälläni, muistan etten katsonut tullessani postia ja menen ulos. Pihassa minun tulee heti kylmä sisävaatteissa, ajattelen olevani niin ohut, että tuuli puhaltaa lävitseni ja jäähdyttää minut.
#
Postilaatikossa on sanomalehti ja otan sen ja tulen pihan yli niin nopeasti kuin uskallan. Jätän lehden alakertaan lehtipinoon ja nousen portaat yläkertaan. Olen hyvin väsynyt ja istun työhuoneessani.
#
Avaan kirjeen, jonka olen kirjoittanut ja luen sen uudelleen. Lisään marginaaliin:" Minulla ei nyt ole tässä kaupungissa ainoatakaan sellaista ihmistä, jonka kanssa voisin asioida ja jota voisin pyytää auttamaan minua kun Seppokin on matkoilla. Tämä ei ole valitus, päinvastoin. Minä istun täällä talossani ja yritän itse huolehtia jokapäiväisistä tarpeistani. Niitä ei ole paljon ja uskon niistä selviäväni. Oudolta tämä yksinäisyys kuitenkin tuntuu. En ole ennen sitä ajatellut."
#
Etsin laatikoistani uuden kirjekuoren ja panen kirjeen siihen ja kirjoitan uudelleen osoitteen kuoreen. Minun on vietävä tämä postiin pian.
#
Menen makuuhuoneeseen vuoteelle makaamaan, kipujen takia en saa unta. Makaan pitkään liikkumatta, kipu on minussa koko ajan ja totun siihen niin kauan kun se pysyy samoissa paikoissa ja voimakkuudeltaan samalta mutta kaikki muutokset on aina kestettävä ja niihin aina uudelleen totuttauduttava.
#
Alhaalla ovikello soi ja minun on noustava ylös ja mentävä portaita alakertaan. Katselen kelloa, se on vähän yli neljä. Ovella on Sepon morsian, en halua sitä sisään ja yritän puhuttaa sitä portaissa, sellainen tuntuu kuitenkin nololta ja pyydän sitä sitten taloon.
#
Seisomme eteisessä juttelemassa, mutta siinäkin väsyn taas ja menen edellä olohuoneeseen ja sohvalle istumaan. - Kyllä Teidän pitäisi saada jotakin apua edes tänne, se sanoo. - Olen minä sitäkin ajatellut. - Kun se Seppokin sillälailla karkasi ja isä noin huonona. - Eiköhän se pian tule, sanon. - Tulisi niin saataisiin tämä sotku selvitettyä. En minä sitä väkisin naimisiin aikonut viedä. Uskotteko? - Kyllähän minä sen uskon.
#
- Itse se sitä ehdotti, minä olen kuulkaa niin kauan elänyt yksikseni etten minä väkisin miestä halua vaivoikseni. Itse se sitä pyysi minulta tässä samassa huoneessa kuulkaa. Uskotteko? Tämmönen vanhapiika, ei se miestä väkisin halua enää, mutta nyt kun siitä tuli puhuttua jo kotonakin ja ne siitä joka paikassa, niin kyllä tämä pitää selvittää, se sanoo. - Selvähä se.
#
- Isä minua siitä kyllä jo heti varoitti, kun ei se ole uskossakaan ja sen verran tunnettu ihminen tässä kaupungissa, eikä siitä ihan pelkkää hyvääkään puhuta. - Kyllä minäkin vähän ihmettelen, ettei se mitään ilmoita. Olisi nyt pannut edes kortin, että tiedetään, mistä aletaan etsiä, jos miestä ei ala kuulua, sanon.
#
- Kyllä minun mielestäni pitäisi ilmoittaa jo poliisille. - No annetaan sen nyt kumminkin olla. - Minä annoin sille perikunnan rahojakin. Ne vielä ottavat ne minulta pois. - Siitä taulustako? kysyn. - Siitä niin, vaikka ei siihen kaikki olleet tyytyväisiä kyllä. - Olitteko Te? - En minä tiedä mitään enää. Tämmönen yksinäinen nainen. Helppo kuulkaa minulle on kaikkien nauraa ja pitää minua pilkkana. En minä olisi siitä uskonut.
#
- No katsotaan nyt kun saadaan mies takaisin. - Jos se on enää hengissäkään, se sanoo ja alkaa taas itkeä. Annan sen tehdä sitä ja sytytän huoneeseen lisää valoa. Yletyn katkaisijaan sohvasta nousematta. Kun valo syttyy, se lopettaa itkemisen ja pyyhkii silmiään pieneen nenäliinatyynyyn, jonka kaivaa villatakin hihasta. - Minä tässä vaan nyyhkin Teille omia murheita ja Te olette kuoleman kielissä, on tämäkin. Pieniähän nämä minun murheet on Teidän murheiden rinnalla, se sanoo. - Ei minulla ole mitään hätää, sanon. Se rupeaa nyt tekemään lähtöä, ehdottaa, että voisi tulla tuttujensa kanssa meille jonakin iltana pitämään rukoushetkeä, mutta kiellän sen.
#
Väittelemme siitä vähän aikaa, se sanoo sairaudestani muutaman kerran kovin taitamattomasti, mutta ei huomaa sitä. Eteisessä odotan sen pukeutumisen ja saatan sitten portaille. - Muistattehan soittaa, jos Seposta kuuluu jotakin, se varmistaa. - Varmasti muistan. - Varmastiko? - Miksi en soittaisi? - En minä tiedä. Minä olen ihan sekaisin välillä, se sanoo ja lähtee viemään polkupyörää kadulle.
#
Tulen takaisin eteiseen ja soitan kirjapainoon. Kyselen Sepon tuttavaa, Autiota, puhelimeen, keskus hakee ja joku toinen työnjohtaja vastaa. Se kertoo Aution olevan kotonaan jotakin perheasiaa selvittämässä ja kun kerron minkä vuoksi soitan, se käy kysymässä Aution morsiamen työpaikkaa, antaa pankin nimen ja minä etsin numeron puhelinluettelosta.
#
Saan Aution morsiamen puhelimeen pankissa, sitä naurattaa ensin ja se kertoo meidän jo tänään tavanneen ja silloin muistan tutunnäköisen naisen pankkitiskillä, ei tiedä Seposta mitään eikä usko Autionkaan tietävän, kyselen kuulumisia ja se kertoo heidän saaneen asunnon ja muuttavan pian, Aution olevan hankkimassa omaa painoa, ja lupaan painattaa kaikki tulevat suurteokseni siinä painossa.
#
Se naurattaa morsianta, pyydän niitä käymään joskus yhdessä minua vanhaa sairasta miestä katsomassa ja se lupaa tulla, tietää sairaudestani ja juttelee siitä asiallisen tuntuisesti.
#
Luen alhaalla olohuoneessa; ylhäällä istuessani luulen koko ajan jonkun tulevan ovikelloa soittamaan ja minun joutuvan kulkemaan portaissa, ajattelen kipua vatsassani, se ei ole enää haavassa eikä tikeissä ja sen kaiken ajatteleminen estää minua keskittymästä lukemiseeni. Poltan lukulamppua, muu talo on pimeänä. Välillä joudun pitämään kirjaa polvien päällä, keskittymään kivun poistamiseen ruumiistani.
#
Kun luen, luen kappaleen kerrallaan tai vain lauseen ja ajattelen sitä. Kirjassa luku loppuu ja katselen seuraavaa lukua. Se näyttää pitkältä enkä nyt illalla uskalla aloittaa sitä.
#
Istun kovalla tuolilla, sohvasta ja nojatuoleista nouseminen on minulle hankalaa, ja tästä tuolista nousen nyt ja menen keittiöön sytyttäen valoja edelläni, eteiseen, ja keittiöön hellan vierestä ovipielestä.
#
Keitän vettä sähkölevyllä ja kun vesi kiehuu, kaadan sitä teepannuun yrttiteepussin päälle ja annan sen hautua. Istun pöydän ääressä ja juon. Tee on kuumaa ja jäähtyy hitaasti paksussa emalikupissa.
#
Välillä nousen etsimään kynää ja paperia kirjoittaakseni kirjeen, en löydä alakerrasta ja palaan takaisin keittiön pöydän luo. Juotuani menen Sepon huoneeseen ja etsin kaapeista puhtaat lakanat ja vaihdan ne vuoteeseen.
#
Siirrän pöydältä pois Sepon tavaroita, pienimpiä, ja katselen kaappeihin. Istun pöydän ääreen miettimään mitä kaikkea tarvitsen; haluan nyt ennen yötä tehdä kaikkea pientä ja käytännöllistä ja teen sitä. Kun olen miettinyt, nousen ja haen matkalaukun komerosta eteisen vierestä ja salkkuni eteisestä vaatenaulakon alta. Katson, että matkalaukku on tyhjä ja tyhjennän salkusta tavarat pöydälle Sepon huoneeseen.
#
Nousen portaita salkku toisessa kädessä ja matkalaukku toisessa, hitaasti. Työhuoneesta otan salkkuun alhaalla miettimäni tarpeet, paperia ja kirjoitusvälineet ja ne muutamat kirjat, joita luen.
#
Paperi painaa ja salkusta tulee minulle kovin painava. Vien sen portaiden yläpäähän odottamaan ja palaan takaisin. Makuuhuoneessa pakkaan matkalaukkuun alusvaatteita ja muita vaatteita, nenäliinoja ja sukkia ja pyyhkeitä, niinkuin olisin matkalle lähdössä. En ota mitään paljon, koska tämä ei ole pitkä matka.
#
Menen matkalaukku kädessä siihen mihin olen jättänyt salkun, saan salkun käteeni polvia notkistaen ja kävelen portaat alas, hitaasti. Avaan matkalaukun Sepon huoneen pikkupöydälle ja salkusta otan siinä olevat tavarat isommalle pöydälle ikkunan eteen.
#
Kaikki tämä käveleminen portaita ylös ja alas ja huoneiden päästä päähän ja kumarteleminen ja tavaroiden penkominen komeroiden hyllyiltä väsyttää minut äkkiä ja kaadun. Makaan lattialla vuoteen edessä ja katselen lattian pintaa ja maton reunaa, huonekaluja alhaalta päin, pöytien ja tuolien maalaamattomia osia, ja liitoksia, jotka pitävät niitä koossa.
#
Kipu tulee nyt jollakin uudella tavalla, joka minun taas on tajuttava, jotta voisin sen voittaa. Olen kaatunut kyljelleni ja lattiaan osuessani kääntynyt vatsalleni ja yritän nyt käsillä ja jaloilla auttaen päästä takaisin kyljelleni ja selälleni makaamaan.
#
Makaan selälläni ja katselen nyt kattoon, ja lamppuun, joka seisoo katossa pystyssä. Makaan ja tunnen, kuinka alan saada otteen kivusta ja pidän kiinni siitä tunteesta. Vasta pitkän ajan kuluttua voin nousta ylös.
#
Seison huoneessa pöydän reunaan nojaten ja avaan paitani nähdäkseni haava. Se ei ole auennut ja napitan paidan takaisin kiinni. Istun tuoliin. Tiedän, että minun pitää päästä pian pitkäkseni ja yritän nousta.
#
Pääsen vuoteen viereen ja menen vuoteelle vaatteet päällä. Huoneessa on valot ja ne sattuvat silmiini kun makaan vuoteessa kipuni kanssa. Herään keskellä yötä ja minun on jo helpompi olo. Jaksan nousta ja riisuutua ja peseytyä ja sammuttaa valot ja mennä vuoteeseen.
#
Vuoteessa makaan ja ajattelen taas sen päivän tapahtumat, kaikki tapaamani ihmiset, ja kaikki maisemat ajattelen tästä hetkestä alkaen kun nyt makaan peseytyneenä ja riisuutuneena taaksepäin aamuun asti. Ajattelen kaikki kivutkin, joita nyt ei ole.
#
Herään siihen, että joku tulee taloon sisään ja kulkee eteisessä ja keittiössä, laskee kylpyhuoneessa vettä ja tulee sitten huoneeseen, jossa minä makaan. Se on Seppo ja se panee valon kattolamppuun oven suusta ja makaan räpytellen valoon tottumattomia silmiäni ja katselen sitä; se näyttää selvältä mutta ränsistyneeltä vanhassa talvitakissaan, silmät punaisina valvomisesta ja tummat varjot silmien alla, iho harmaana ja rypyt syvempinä kuin ennen.
#
Se näkee minut vuoteessa ja tulee vuoteen viereen seisomaan, ottaa pöydän edestä tuolin ja istuu siihen takki päällä, tukka sekaisin ja kädet täristen niin, että huomatessaan sen itse yrittää hillitä niitä panemalla kädet ristiin.
#
- Kuinka sinä siinä olet? se kysyy, ei tajua. - Minä muutin alakertaan, portaat on niin hankalat, selitän. - Niin, tietysti, se huomaa.
#
- Minä olen ollut sen leikkauksen jälkeen vähän huonona, sanon. - Vai niin. - Eilen illalla minä kaaduin, noin vain, tähän lattiallekin, minä kerron.
#
Seppo käy riisumassa eteisessä päällystakin ja tulee ryppyisessä pikkutakissa ja ryppyisissä irtohousuissa heti takaisin, haisten oudolta, lialta ja joltakin muulta, jota en tunnista, mutta joka on erilaista kuin minun oma hajuni.
#
- Muutanko minä ylös? se kysyy. - Niin se parasta olisi, sanon. - Lopullisestiko? - Niin kauaksi aikaa kun minä tässä enää olen. Se olisi minulle helpointa.
#
Se seisoo ja miettii sitä, riisuu sitten kaikki vaatteensa kasaan keskelle lattiaa, hakee jotakin kaapista, löytää suuren ja raidallisen kylpypyyhkeen ja menee huoneesta pyyhe kainalossa.
#
Makaan kuunnellen kuinka se laskee vettä suihkussa, harjaa kovaäänisesti hampaitaan, tulee sitten takaisin ja etsii kaapeista puhtaita vaatteita ylleen. - Etkö sinä voi ollenkaan enää nousta? se kysyy. - Kyllä minä voin. - Minä vain ajattelin, että jos ne on sen kieltäneet.
#
Se on nyt pukeissa, vetelee kämmenpohjalla parransänkeä, hakee kylpyhuoneesta parranajokoneeni ja surraa sitä ikkunan edessä ulos katsellen, avaa ikkunan ja puheltelee karvat koneesta ikkunan alle ulos ja vie koneen takaisin.
#
- Onko kukaan kaivannut, se kyselee takaisin tullessaan. - Kyllä se morsian on käynyt kyselemässä, sanon. - Niin varmaan. - Pari kertaa se on tässä käynyt. - Mitäs se? - Vähän se kyllä ihmettelee. - Eikö kukaan muu ole kaivannut? - Ei sinä aikana mitä minä tässä olen ollut. - Eikö kukaan muu ole soittanut ja kysellyt? - Ei.
#
- Kuinka kauan sinä siinä olet maannut? - Eilisillasta. - Kuinka kauan sinä olet jo ollut kotona, piti kysymäni? - Pari päivää, sanon, ja kerron, kuinka leikkaushaava oli tulehtunut ja kuinka sitä hoidettiin viikko sairaalassa.
#
- Ja kukaan ei ole sinä aikana minua soittanut? Seppo kysyy. - Ei ole. - En minä sitä kyllä ihmettelekään, se sanoo. - Mitä sinä odotit? - En kyllä mitään, se sanoo.
#
- Minä tässä myös olen sinua vähän odotellut kun monien asioiden hoitaminen on minulle itselleni niin vaikeaa. Minä väsyn niin nopeasti ja kivut ovat myös kovat, välillä, kerron.
#
- Olisit jäänyt sairaalaan. - Eihän ne siellä pidä ja en minä muutenkaan olisi jäänyt. Ei sinun hoitajaksi tarvitse ruveta, älä sitä pelkää, sanon. - Voi sekin eteen tulla.
#
- Muutamassa asiassa sinun pitää minua kyllä autella. Vai oletko sinä taas johonkin lähdössä? kysyn. - En usko, se sanoo. - Joko perikunnan rahat loppuivat, naureskelen. - Niin kävi, se myöntää.
#
Kerron luvanneeni sen morsiamelle, että sille heti ilmoitettaisiin Sepon saapumisesta ja käsken Sepon soittaa. Se välttelee eikä välitä, vaikka kerron morsiamen uhkailleen poliisillakin, mitään niin hankalaa se ei usko tehneensä, rahojen tulleen taulusta, ja sanon sitten morsiamen pyytäneen kertomaan, että kaikki voitaisiin vielä ehkä sopiakin, jos Sepolta haluja löytyisi.
#
- Soita sille kuule, pyydän vielä. - Minun täytyy vähän miettiä kaikkea ensin. Pää tuntuu olevan umpiluusta niinkuin potkupalloilijalla, se sanoo ja tulee istumaan tuolille sängyn viereen, pitelee päätään kaksin käsin ja ravistelee sitä käsien välissä, kertoo sitten koko matkansa ja kaikenlaista, mitä sillä on tapahtunut. En voi hyvin keskittyä siihen, mutta kuuntelen puhetta.
#
Katselen Sepon ilmeitä ja kasvojen kaikkia osia erikseen ja yhdessä, minulle tuttuja ja rakkaita, ja kuuntelen puhetta ja sen ääntä. Paljon siinä on äitiään ja se ei ole kai tehnyt mitään sille helpommaksi.
#
En sano mitään sen lopettaessa ja se menee keittiöön ja kuuluu siellä laittelevan aamukahvia ja syömisiä. En nouse ylös vielä. Makaan vuoteessa ja katselen ulos ikkunasta, jonka edestä Seppo on vetänyt verhot.
#
Päivä valkenee hitaasti ja näen taivaan ja pilvet ja auringon kajon pilvissä ja puiden latvat auringon valossa taivasta vasten. Vertaan tätä aamua moneen muuhun aamuun, eiliseen ja sitä edelliseen. En ajattele mitään.
#
Seppo tulee huoneeseen teetä ja leipää tarjottimella kantaen. Syön vähän, yritän liikkua vähän. Liikkuminen tuo kivut koko ruumiiseeni ja makaan liikkumatta ja katselen huonetta ja Seppoa ja ulos ikkunasta taivasta ja puita taivasta vasten.
#
- Minä yritin soittaa sille Autiollekin mutta en löytänyt sitä, ja juttelin sitten sen morsiamen kanssa, kerron. - Minkä takia? - Kyselin, jos se sinusta jotakin tietäisi. - Ei ne tienneet. Ei täällä tiennyt kukaan, se sanoo. - Sen takia, kun se morsian täällä kävi kyselemässä. Minäkin rupesin hermostumaan jo, että mitä oikein on tapahtunut, sanon.
#
- Minä soitan sille jossakin välissä, Seppo lupaa. Kerron morsiamen puhelinnumeron olevan minulla ylhäällä kirjoituspöydällä ja vielä sen, että se käski heti soittamaan, kun Seposta jotakin kuuluu, Seppo naureskelee käskemistä, lupaa soittaa kunhan ehtii, istuu taas tuolille sänkyni viereen.
#
Minä yritän ottaa toiselta tuolilta tarjottimelta teetä, mutta jo yrittäessäni nousta istumaan se ei tunnu hyvältä ja jään makaamaan.
#
- Minä ilmoitin äidille sairaalassa olostasi ennen lähtöä, Seppo sanoo. - Se kirjoitti, minä sanon. - Vai niin. - Minä kirjoitin sille myös, mutta en vielä lähettänyt kirjettä. En tiedä kannattaako sitä lähettää, sanon.
#
Se tuntuu sille yhdentekevältä ja kun kerron panevani kirjeen postiin, kun pääsen taas liikkeelle, se epäilee koko liikkeelle pääsemistäni enään ja kiihdyn siitä hiukan: - En minä tähän vielä jouda kuolla.
#
Seppo nousee ylös ja kävelee pitkin huonetta, oven luo ja takaisin, ikkunan luo ja jää ikkunan eteen seisomaan ulos katsellen.
#
Selitän mitä sen poissaollessa, sairaalasta tuloni jälkeen olen miettinyt ja päättänyt kuolemisestani ja miten sen siinä minua pitää auttaa; missään tapauksessa minua ei saisi enää viedä sairaalaan, vaikka mitä tapahtuisi, kuntoni jo niin huono, että voimakkaita lääkkeitä pumpattaisiin kunnes tajunta varmasti menisi ja sitä en halunnut.
#
- Ethän sinä tännekään voi jäädä kuolemaan, se sanoo. - Niin minä aion ja sinun pitää siinä minua auttaa, sanon. - Siihen minä en rupea, se sanoo. - Se on pakko. - Se oli viimeksi jo sellaista katsottavaa, ettei minun hermot sitä kestäneet.
#
Minä en tiedä mitään sairastamisesta ja kuolemisesta ja minä en rupea sitä täällä katselemaan, se väittää vastaan. - Pitäisi olla kyllä joku lääkäri, joka uskaltaisi antaa ihmisen kuolla kotona, sanon. - Hanki sellainen, onhan sinulla tuttuja, se sanoo. - En minä tähän vielä kuole. - Ei ole ollenkaan varmaa, se väittää.
#
Minä mietin nyt ylös nousemista ja nousenkin. Otan matkalaukusta pikkupöydältä aamutakin ja puen sen päälleni. Teen kaikki liikkeet hitaasti ja mietin ne ennen tekemistä ja liikkuessani ajattelen niitä ja saan kaiken tehdyksi.
#
Peseydyn ja tulen takaisin huoneeseen, Seppo kokoaa kaapeista tavaroitaan ja vie niitä yläkertaan ja tuo ylhäältä minun vaatteitani. Puen päälleni ja istun tuolissa Sepon muuttamista katsellen.
#
- Minun täytyy lähteä yliopistolle, sanon. - Millä? Seppo kysyy. - Soita taksi. Seppo tilaa taksin ulakeskuksesta.
#
Otan salkkuni ja tyhjennän siitä kaikki paperit pöydälle ja kirjat. Pukeudun eteisessä talvivaatteisiin, haen salkun alakerran makuuhuoneen pöydältä ja odottelen sen huoneen ikkunan edessä taksia.
#
Minun tulee kuuma ja menen ulkoeteiseen. Seppo tulee myös ulkoeteiseen, sisävaatteissa sen pian tulee kylmä ja se hakkaa itseään lämpimäksi nyrkeillä pitkin kylkiä, niin että luut kolisevat.
#
- Luuletko sinä sinne asti pärjääväsi? se kysyy. - Miksen? - Minä vain ajattelin. - Soittaisit sille morsiamellesi, ihan totta, sanon. - No aivan varmasti, se tuskaantuu jo. - Minä lupasin sen sille. - On kuultu.
#
- Ja katsele mitä tänne tarvitaan ja käy kaupasta hakemassa. Osta minulle jotain kevyttä syömistä. Onko sinulla rahaa? kysyn. - Arvaa, se sanoo. - Yläkerrassa minun kirjoituspöydän laatikossa on. Ota sieltä minkä tarvitset.
#
Joudutko sinä maksamaan sille morsiamellesi jotakin takaisin? - En minä usko. Minä möin niille sen muotokuvan, siitä ne rahat tuli. On siitä kuittikin, se sanoo.
#
- Se kertoi niiden olleen jotakin perikunnan jakamattomia rahoja, sanon. - Perikuntahan sen taulun tilasikin. - Kai se sitten niin on, sanon.
#
Taksi tulee portin eteen ja jää odottamaan. Avaan ulko-oven, kylmässä ulkoilmassa joudun haukkomaan henkeäni, seison portailla ja näen kuinka taksikuski yrittää kurkkia sivuikkunasta pihaan, näkee jo minut ja tulee ulos etukautta takaovea aukaisemaan.
#
Kävelen pitkin pihaa. Kaikki tämä, mihin aikaisemmin en ollut kiinnittänyt mitään huomiota, vaatii minulta nyt tarkkaa ajattelemista. Tulen autolle, tervehdin ja istun takapenkille, jalkojen nostaminen auton sisälle sattuu kovasti, kuski lyö oven kiinni ja kiertää eteen istumaan.
#
- Yliopistolle. Kemian laitokselle, sanon ja kuljettaja lähtee puhumattomana ajamaan. Katselen taas niitä maisemia, jotka näen päätä kääntämättä.
#
Jokin rajoittaa näkökenttääni, näen kyllä kauaksi eteeni mutta en sivuilleni, niinkuin katselisin maailmaa kaivorenkaan läpi ja maailma virtaa.
#
Kääntelen silmiäni päätä liikuttamatta ja saan siitä äkkiä huonon olon. Toivon matkan olevan pian ohi, en tunne paikkoja hyvin nyt kun näen vain suoraan eteeni ja kaikki virtaa.
#
Tämä kuljettaja on hiljainen nuorimies, joka soittaa musiikkia kaseteilta. En kuuntele, vaikka tajuan jonkin soivan.
#
Näen sen kääntyvän ja tien nousevan ja laskevan, vähän. Tajuan lehtipuiden paljaita oksistoja ja kuusien tummanvihreitä ja mäntyjen vaaleampia.
#
Toivon näkeväni tuttuja rakennuksia ja odotan niitä, mutta en näe kuin outoja kellanharmaita seiniä ja ikkunoiden tummia reikiä niillä seinillä.
#
Rupeaa pelottamaan jaksanko tehdä tämän matkan ja hyödyttääkö se mitään. Taksi pysähtyy ja maailma silmissäni pysähtyy paikoilleen ja tajuan sen.
#
- Kaksitoista markkaa, kuljettaja sanoo. Kaivan lompakon pikkutakin povitaskusta, hankalasta paikasta talvipalttoon alta ja maksan setelillä ja kahdella kolikolla. - Jaksatteko Te sisälle asti? kuljettaja kysyy. - Jaksanhan minä. - Olitte äsken niin kummallisen näköinen, se sanoo. - Minulle on tehty leikkaus ja olen siitä vähän vielä heikkona, kerron.
#
Kuljettaja on seurannut minua peilistä kai koko matkan ajan ja nousee nyt avaamaan minulle ovea ja minä vipuan itseni ulos pystyasentoon. Kävelen portaita ylös ja vahtimestari tulee eteisestä ja pitää minulle ovea auki.
#
Tervehdin sitä ja se seuraa minua vaatenaulakolle saakka vointiani kysellen ja kerron leikkauksesta ja haavan tulehtumisesta ja se ottaa vaatteeni ja ripustaa ne naulakkoon.
#
- Mitäpä tänne kuuluu? kyselen. - Entiset kujeet, entiset kujeet, se hokee ja kulkee edelläni ovia kohden. Kävelemme lasiovesta käytävään ja käytävää siihen, missä entinen huoneeni on.
#
Vahtimestari avaa sen oven avaimellaan ja pitää ovea käytävän puolelta auki niin, että pääsen ohi sisään. - Me on pidetty tätä lukossa ja odotettu professoria, vahtimestari sanoo. - Hyvä on.
#
- Jätänkö minä tämän auki? se kysyy käytävästä. - Jättäkää pois vain, sanon, vahtimestari kiinnittää oven alasyrjän metallilenkillä auki, minä istun kirjoituspöydän taakse katsellen huonetta ja maisemaa ikkunan takana, vahtimestarin askeleet menevät jo kauempana ja yritän muistella, missä ne tutkimukset ovat, joiden takia olen tänne tullut.
#
Avaan laatikoita avaimella ja nostelen papereita pöydälle. Nousen tuolista ja menen kaapeille ja otan papereita riippukansioista. Kasaan kaikki paperit pöydälle yhdeksi kasaksi nyt ensin ja kun olen kaikki haluamani, tutkimuksiini kuuluvat paperit löytänyt, panen ne tyhjään salkkuuni.
#
Istun pakallani pitkään ja lepään. Käytävässä kuljetaan, mutta kukaan ei tule huoneeseeni. Odotan. Otan kirjoituspöydän ylälaatikosta puhelinluettelon ja soitan kansliaan.
#
Notaari vastaa, se tietää jo minun olevan talossa ja kyselee kohteliaasti vointiani, kertoo missä tavoittamattomissa kaikki ne ihmiset ovat, joita olisin halunnut tavata.
#
Suljen puhelimen ja katselen vielä omat tavarani kirjoituspöydän laatikoista ja kirjahyllystä ja kaapeista ja pinoan ne kaikki pöydälleni. Kirjoitan nimeni ja osoitteeni ruudulliselle paperiarkille ja panen paperin pinon päälle.
#
Otan salkkuni, nyt kovin painavan ja menen käytävään. Suljen oven ja varmistan sen lukkoon, vaatenaulakon luona on vahtimestari taas odottamassa, soittaa taksin, kun pyydän, auttaa takin päälleni ja istun vaatenaulakon edessä penkillä ulkovaatteissa taksia odottaen.
#
Pyydän vahtimestaria lähettämään tavarani osoitteeseeni ja se lupaa. Tyhjä aula on äkkiä täynnä luennolta tulevia opiskelijoita, nuoria ja meluisia ja katselen niiden pukeutumista ja hälinää ilmoitustaulun edessä, ulosmenoa. Jotkut niistä tuntevat minut ja tervehtivät.
#
Tulen tyhjään taloon ja riisun vaatteita eteisessä. Väsyn liian nopeasti saadakseni kaiken sen tehtyä, mitä haluan tehdä ja vien raskaan salkkuni huoneen pöydälle, siirtelen kaikki tavarat pikkupöydälle ikkunan viereen ja ikkunalaudalle, joudun lepäämään vuoteella maaten.
#
Makaan ja katselen huoneen muotoa ja ikkunaa ja taivasta ja puita taivasta vasten. Nousen, paine kasvaa liian suureksi ja joudun kävelemään kiireesti pöntölle, se sattuu enkä halua katsoa.
#
Haluan takaisin niihin töihin, jotka minun vielä on tehtävä ja menen huoneeseen pöydän viereen tuolille istumaan. Otan salkusta kaikki siinä olevat tavarat pöydälle pinoon.
#
En näe riittävän hyvin ja siirrän olohuoneesta jalkalampun toisen huoneen pöydän viereen, etsin koskettimen, taiteilen lampun koskettimen lattianrajaan seinään, kaikki tämä kestää kauan.
#
Näen nyt lukea ja luen tutkimusselostuksia kasasta pöydältä. Olen kiireessäni yliopistolla heitellyt tutkimukset kovin sekaisin salkkuuni ja joudun kasailemaan selostukset nyt huolellisesti jokaisen omaan ryhmäänsä.
#
Tutkimuksia on tehty paljon ja luen niitä ja yritän löytää niistä jotain, mikä osoittaisi niiden virheellisyyden, mutta en löydä. Ne ovat yksinkertaisia kokeellisia tutkimuksia, jotka todistavat kirjani ja luentoni oikeiksi ja kuitenkin niillä olen saanut aikaan koko hullun maineeni.
#
Innostun niistä taas ja unohdan kokonaan sairauteni ja kipuni. Etsin kynän ja paperia ja kirjoitan listaa niistä tutkijoista, jotka ovat olleet alaisinani näitä tekemässä ja yritän muistella heitä jokaista mahdollisimman tarkasti.
#
Poimin kolme henkilöä listasta ja menen listan kanssa puhelimeen. Soitan yliopistolle ja saan kansliasta notaarilta näiden henkilöiden osoitteet. Kirjoitan ne puhelimessa paperille, hitaasti ja hankalasti, koska en voi kumartua ja notaari tuskailee toisessa päässä toistelemaan joutuessaan. En välitä siitä.
#
Tulen takaisin pöydän luo ja jaan tutkimuspaperit kolmeen osaan. Kirjoitan erillisille papereille jokaisen niiden kolmen henkilön nimen ja osoitteen ja panen erilliset paperit kasojen päälle. Nyt sekin on jo tehty ja olen välttämättömimmän kanssa jo valmis.
#
Väsymys tulee taas raskaana niinkuin murhe jonkin todellisen menettämisestä mutta en halua vielä olla valmis. Istun paikallani liikkumatta käsiä sivuilla roikottaen ja keskityn olemiseeni.
#
Minun pitää kirjoittaa kolme kirjettä, sanoa samat asiat kolmeen kertaan ja saada nämä ihmiset vielä kerran uskomaan siihen, mihin he uskoivat silloin, kun teimme tätä työtä. Olen puhunut heille usein nämä asiat, mutta nyt haluan vielä jättää ne heille sellaisina, johon he voivat palata, kun minua ei enää ole. En voi kirjoittaa pitkään, koska joudun kirjoittamaan kolmeen kertaan. Kirjoitettavaa olisi paljon.
#
" Mielestäni sinä olet velvollinen jatkamaan näitä tutkimuksia omassa työssäsi. Minä olen leimautunut näiden takia ja minä kuolen pian ja kun sinä jatkat, se ei tule sinulle olemaan helppoa. Tiedät kuitenkin, että nämä ovat tosia. Tieteen tehtävä on totuuden etsiminen ja kun se sen löytää, sen julkistaminen."
#
Näin jatkan, vaikka tiedän, mitä minusta yliopistolla ajatellaan ja mikä arvo viimeisien vuosieni tutkimuksille siellä tänä päivänä annetaan. Ajattelen taas Swedenborgia. Blake ei uskonut Swedenborgin näkyihin, koska hänkin näki samat asiat, mutta molemmat näkivät hämärästi ja toinen oli runoilija, toinen tiedemies.
#
Swedenborg oli vuorella, josta katsoi alas kaupunkiin, kun aamun usva oli noussut joesta ja peittänyt kaiken, talot, ihmiset, puut, eläimet ja Swedenborg näki tämän kaiken kirkkaalta paikalta mutta usvan läpi, Blake oli joen rannalla kun usva nousi ja hän näki kaiken itse usvasta ja piti siitä syystä Swedenborgin näkyjä harhana.
#
Kirjoitan:" Totuus maailmasta ja ihmisistä on aina ollut tiedossa, mutta sitä tietoa ei ole voitu antaa ihmisille, koska he eivät sitä olisi tajunneet ja sellainen tieto olisi estänyt ihmiskunnan kehityksen. Historia ei ole sitä, mitä me sen luulemme olevan.
#
Näkyvän historian virran pinnan alla on toinen historia, joka tietää kaiken, mutta se ei ole sotien ja kuningaskuntien historia. Tieto materian olemuksesta ei ollut koskaan kirjoitettuna virallisiin, säilyneisiin aikakirjoihin. Se on ollut tiedossa ja tätä tietoa on vaalittu kaikkina vuosisatoina, pimeimpinäkin.
#
Alkemistit eivät etsineet viisasten kiveä muuttaakseen aineen kullaksi, nimittäin todelliset alkemistit kuten Paracelsus, Basilius Valentinus, Raimundus Sabundalainen, heidän alkemiansa oli viimeinen jäänne siitä tiedosta mikä materian olemuksesta, todesta olemuksesta oli, ja tämän tiedon vaaliminen oli heille jumalanpalvelusmuoto, mysteeriomuoto. Sitä se ei ole enää meille, mutta materian todellisen olemuksen löytäminen nykyisessä kehitysvaiheessamme on meille välttämätön."
#
Luen mitä olen kirjoittanut ja mietin sitä. En halua jatkaa nyt heti ja kirjoitan toisen kirjeen tähän samaan vaiheeseen. Kuulen, kuinka Seppo tulee ulkoa ja huutelee minulle eteisestä ja vastailen sille. Se tulee huoneeseen ja seisoo pöydän vieressä, muovinen kaupan kassi kädessä.
#
- Saitko jo soitettua? kysyn. - Jo vain. - Hyvä on, sanon. - En tiedä, se sanoo ja menee kasseineen keittiöön.
#
En osaa jatkaa ensimmäistä ja toista kirjettä, kirjoitan kolmannenkin siihen, missä muut ovat ja nousen sitten ja kävelen keittiöön. Seppo laittaa ruokaa ja kattaa pöytää. - Kahta kuukautta minä en elä, ja kaikennäköistä pitäisi vielä tehdäkin, sanon. - Kyllä sinä elät.
#
- Minä voin kuolla kupsahtaa vaikka tähän paikkaan. Minusta tulee vettä ja verta nyt monta kertaa päivässä, sanon. - Kyllä sinun pitää mennä takaisin sairaalaan. - Minkä takia? - En minä osaa tehdä mitään. - Ei sinun tarvitsekaan.
#
Se sinun nimenomaan pitääkin tehdä ettet tee mitään. - Entäs kun sinä taas menet tajuttomaksi? Jos sinä menet kivuista sekaisin? Jotakin sitä kai on ihmiselle tehtävä. - Nimenomaan et tee mitään. - Enhän minä sitä kauan voi katsella. - Ei se kauan kestä.
#
Se saa astiat pöytään ja katselee hellalla ruokiaan kattiloista. Menen takaisin toiseen huoneeseen ja istun kirjoittamaan:" Se, mitä olemme todistaneet alkuaineiden synnystä orgaanisessa luonnossa, todistaa Herzeelen unohtuneet tutkimukset oikeiksi. Kemiallisten alkuaineiden synty on luonnossa jokapäiväinen tapahtuma. Samoin kuin maaperä antaa kasville elämisen mahdollisuuden, kasvi muokkaa maaperän alkuainekoostumusta. Jakoa epäorgaaniseen ja orgaaniseen ei ole olemassa.
#
Ja vaikka Herzeele jo vuonna 1881 kirjoitti omien perustutkimustensa antavan häntä seuraaville tutkimuksille ja tutkijoille jo helpomman tien kuljettavaksi, mikään ei pian sadan vuoden kuluessa ole mennyt eteenpäin. Se on nyt teidän tehtävänne; tämä on luonnontieteiden uusi tie, pian sata vuotta hänen jälkeensä."
#
Seppo tulee huoneeseen ja kun rupean jäljentämään muita kahta kirjettä, hän lukee kirjeen seisoen keskellä huonetta kattolampun valossa. - Pitkääkö sinun vielä muitakin hulluuteesi yllyttää? Seppo kysyy. - Et sinä tästä ymmärrä. - Olen minä kemiaakin opiskellut, se sanoo. - Onko noin? - Tai ollut ainakin osaston kirjoissa. - Se ei ole sama. - Ei kyllä, se sanoo, saa kirjeen luettua, tuo sen takaisin pöydälle ja jää istumaan tuoliin ikkunan viereen.
#
Kun olen kopioinut kaikki kirjeet valmiiksi, panen ne jokaisen omaan pinoonsa osoitelapun alle. - Nämä sinun pitää kääriä postipaketteihin ja viedä postiin, sanon. Se lupaa ja minä olen sen asian kanssa nyt valmis.
#
Nojaan käsilläni pöytään ja ajattelen kipuani, joka nyt palaa taas voimakkaana ja sykkimättä minuun kokonaan. Nousen ja yritän siirtyä vuoteelle, jalat pettävät ja putoan polvilleni vuoteen eteen ylävartalo vuoteen päällä; Seppo tulee juosten ja nostaa minua ylös kyynärpäistä.
#
- Pitää päästä lepäämään, kähisen. - Sairaalaan sinut viedään. - Ei varmasti viedä, sanon ja väännyn sängyn päälle makaamaan. - Hullu mikä hullu, se sanoo ja istuu tuoliin, siirtää tuolia vetämällä sängyn viereen ja jää siihen istumaan minua katsellen.
#
Makaan liikkumatta ja keskityn olemiseeni. Vähitellen kipu hellittää jollekin tasolle ja jää siihen. En tiedä, onko kipu kova, sellainen tunto minusta kokonaan on mennyt.
#
- Minä käsken sinua olemaan viemättä minua sairaalaan, sanon niin selvästi kuin pystyn. - Minä vien sinut piirille, se sanoo. - Niinkö arvelet? - Niin. - Ei ne minua sinne huoli, kuolevaa miestä. - Hyvin huolivat, ihan varmasti. Minä soitan ja kerron nimesi niin tulevat kotoa hakemaan, se sanoo.
#
On pimeää ja Seppo on vetänyt huoneessa verhot ikkunoiden eteen. Huoneessani ei ole valoa ja avoimesta ovesta näen keittiön ikkunan ja eteisen ja pimeän. Nousen ylös. Kuulen Sepon kävelevän yläkerrassa ja kierrän alhaalla avaamassa kaikista ikkunoista ikkunaverhot ja katselen ulos.
#
Niissä huoneissa, joissa on valot katselen valoa pimeässä ruudussa. Haluan nähdä tämän kaiken. Nukkumisen ja lepäämisen jälkeenkään minulla ei enää ole helpompi olo.
#
Istun olohuoneessa kun Seppo tulee alas ja viereeni istumaan. - Onko parempi olo? se kysyy. - Vähän lepääminen helpottaa, sanon ja yritän hymyillä. - Menisit sairaalaan, siellä saisit levätä koko ajan. - En jouda, väitän.
#
Istumme jonkin aikaa niin, toistemme ohi katsellen. Tehtaalla lasketaan höyrypainetta ja ujellus kuuluu niinkuin hälytysääni mutta korkeudeltaan tasaisena.
#
- Maisterin pitäisi tulla tänne kohta, Seppo sanoo. - En minä jää teitä häiritsemään. - Meitä ei häiritse mikään.
#
Ovikello soi ja Seppo menee avaamaan. Kuulen niiden juttelevan eteisessä ja sisäeteisessä vaatenaulakon luona, ripustelevan vaatteita naulakkoon. Maisteri tulee edellä olohuoneeseen, Seppo heti jäljessä, antaa tuolia pöydän luota.
#
- No se eksynyt lammaskin sitten löytyi, sanon ja tervehdin istualtaan. Maisteri tervehtii kädestä ja istuu sitten Sepon tyrkyttämään tuoliin, Seppo sitä vastapäätä pöydän taakse.
#
- Kuinka professori nyt voi? maisteri kysyy. Kerron hänelle kaiken voinnistani. - Teillä on varmasti paljon juteltavaa, sanon ja nousen ylös, vaikeasti. - Ei tässä mitään salailemista ole, maisteri sanoo. - Minulla on töitäkin, sanon. - Jäisitte nyt, se pyytää.
#
- Minä menen vähäksi aikaa omaan huoneeseeni. Jossakin välissä tekisi mieli syödä vähän, sanon. - Me laitetaan kyllä jotakin kun ehditään, Seppo lupaa. - Minäpä laitan heti, maisteri sanoo ja nousee.
#
- Jutelkaa nyt asianne selviksi, sanon. - Kyllä ne ehditään, maisteri huutaa jo eteisestä. - Ei minulle tarvitse, estelen. Maisteri ei enää kuule sitä, Seppo nousee ja menee yläkertaan; kuulen sen kävelevän siellä ja paiskovan komeronovia.
#
Maisteri tuo pian teetä ja voileipiä ja pinoaa niitä pöydälle eteeni, menee eteiseen ja huutaa sieltä Seppoa. Seppo tulee pian, alan syödä.
#
Ajattelen ruokaani ja kuulen niiden puheen vain taustaäänenä, joka ei ajatuksiani häiritse. Paljon ajattelemista löydän teestäkin ja muutamasta voileivästä, siitä työstä mitä ihmiset minua varten niissä ovat tehneet, ihmiset, eläimet ja koko luomakunta.
#
Kun olen syönyt, kiitän ja menen omaan huoneeseeni. Suljen ovet, niiden puhe kuuluu seinien läpi, sanoista ei saa selvää mutta kuulen niiden koko ajan puhuvan, vuorotellen.
#
Otan kirjan ja luen, sängyssä maaten, Herzeelen tutkimuksia materian olemuksesta ja kierrosta luonnossa, ja Steineria. Minua suututtaa se, että pitää kuolla pian, mutta se menee nopeasti ohi.
#
Makaan ja ajattelen lukemaani. Ajattelen niitä kokeita, joita tutkimuksessamme teimme ja ihmisiä, jotka niitä olivat tekemässä. Tiedän, ettei mikään maailmassa tehty katoa vaan jättää jälkensä johonkin ja muuttaa maailmaa sen teon mitan ja se lohduttaa minua.
#
Oveen koputetaan ja panen kirjan pois. Maisteri kurkkii ovenraosta ja pyytää toiseen huoneeseen istumaan. Arvelen, ettei minusta heille seuraa ole mutta nousen ja kävelen huoneen läpi ja eteisen läpi olohuoneeseen. Olohuoneen ovelta joudun äkkiä palaamaan takaisin, kun kipu ja paine lyövät minuun ja otan muutamat askeleet käymälään.
#
Istun pitkään ja minuun sattuu. Tunnen pyörtyväni ja en halua sitä, keskityn tajunnan säilyttämiseen kaikin voimin, saan kaiken valmiiksi ja kiskon itseni ylös lavuaarin reunasta käsillä auttaen ja menen olohuoneeseen.
#
- Kyllä se olisi sairaala nyt paras, maisteri sanoo. - Sitä minä sille olen yrittänyt selittää, Seppo sanoo. - Minua ei saa viedä sairaalaan, onhan minulla nyt oikeus kuolla missä haluan, sanon.
#
- Ei Seppo voi ottaa sellaista vastuuta, maisteri sanoo. - Mitä vastuuta sillä siinä on? ihmettelen. - Onhan se selvä. Jättää isänsä kuolemaan hoidon puutteeseen. - Tässä ei hoidot auta, väitän. - Ihmiset voi vielä luulla, että se antoi isänsä kuolla perinnön toivossa, maisteri sanoo.
#
- Sehän tässä tietysti isoin murhe onkin, sanon. - Ei, mutta kyllä sitäkin pitää ajatella, maisteri sanoo. - Pitääkö? kysyn. - Kyllä sitäkin joutuu ajattelemaan, maisteri sanoo.
#
En jaksa väitellä, istun puhumattomana ja katselen niitä istumassa sohvalla rinnakkain, maisteri taas vahvemmilla ja Seppo mitään sanomattomana. - Minun toivomukseni on, ettei minua viedä sairaalaan vaikka mitä tapahtuu. Pitäkää sitä vaikka kuolemaantuomitun viimeisenä toivomuksena, sanon sitten.
#
- Te ette ajattele asiaa meidän kannalta ollenkaan, maisteri sanoo. - En ajattele, sanon. - Kyllä Teidän sitäkin pitää ajatella, mehän tänne jäämme ja meidän syyksi se voidaan panna. - Se nyt olisi kuitenkin minun viimeinen toivomukseni.
#
Yritän nousta tuolista ja lähteä omaan huoneeseeni, en jaksa väitellä. Kaikki on taas äkkiä hyvin tuskallista ja eteisessä tulee lattia vastaan selvässä kävelemisessä.
#
Seppo juoksee viereeni ja kyselee jotakin; en saa siitä selvää. Olen mukana kaikessa mitä tapahtuu, mutta en voi puuttua siihen millään tavoin. Tiedän, että maisterikin on tullut eteiseen ja soittaa nyt puhelimella johonkin. Yritän sanoa siitä, mutta mikään ei tottele minussa nyt.
#
Seppo kääntää minua kyljelleni makaamaan, tajuan sen mutta ulkopuolisena ja tunnenkin olevani jossakin itsestäni ulkona ja katselevani, kuinka ne kääntävät minua sitten yhdessä ja kuinka maisteri juoksuttaa olohuoneesta tyynyä ja tukkii sitä lattialla makaavan alle ja tukee lattialla makaavaa toisella tyynyllä kyljelleen.
#
Maisteri selittää jotakin koko ajan ja Seppo vastaa. En tajua puhetta. Ulkoa tulee muita ihmisiä ja ne ottavat minut lattialta ja vievät paareilla autoon. Paarit menevät auton takaosaan kätevästi kiskoille, auto lähtee ajamaan. Olen yksin.
#
Yöllä satanut lumi oli kasaantunut pihaan portaiden päähän ja autotallin ovea vasten ja sen huoneen ovea vasten, jota sanottiin aitaksi, vaikka se oli vain yksi ulkorakennuksen huoneista. Tuuli oli vienyt lumen talon päädystä ja jätin auton päätyyn.
#
Menin sisään. Isä istui yksin keittiössä pöydän ääressä jotakin viikkolehteä lukien, syöden leipää ja voita. Voita se levitti leivälle puukolla. - Hyvä kun tulit, se sanoi. - Missä äiti on? - Yläkerrassa.
#
Kyselin isältä vielä kerran sen, minkä se puhelimessa oli jo aamupäivällä selittänyt ja se kertoi. Menin ylös juttelemaan äidille. Siitä ei saanut nyt irti muuta kuin ulinaa, pientä, niinkuin johonkin paikkaan olisi sattunut ja kun se yritti puhua ulina tuli suorana huutona, korkeampana. Jätin sen makaamaan sängylle naama itkusta turvonneena ja läikikkäänä, ja tulin alas.
#
Isä istui keittiössä siinä, mihin sen olin jättänyt, kaatoi maitopurkista maitoa puoli lasia ja laski puolet vettä sekaan ennenkuin joi. Sen vatsa oli sellaisessa kunnossa ja ruumiin kalkit sekaisin, niin se väitti.
#
- Ota sinä tästä nyt selvää. Jotakin siinä on, isä sanoi. - Minä käyn poliisin talolla, lupasin. - Ei ne päästä sitä sinne katsomaan, isä sanoi. - Sehän on pakko. - Ei niiden tarvitse päästää sinne ketään kun kuulustelut on kesken. Niin poliisi sanoi, isä kertoi.
#
- Ja saatana minähän väännän siltä poliisinjuipilta nenän takaraivolle, minä sanoin. - Ota leipää, isä sanoi ja näytti pöydästä reikäleipää ja voita puolen kilon paperipaketissa, puukko voissa pystyssä.
#
- Eikö teillä muuta ruokaa ole? - Jo vain on, isä sanoi ja istui lukemaan Vaasalehden urheilusivuja pihaikkunan valoon. - Minä voin kyllä jotakin laittaa, lupasin ja etsin kaapeista syötävää jääkaapista.
#
Äiti tuli yläkerrasta keittiön ovensuuhun seisomaan, tukka sekaisin ja silmät lähes kiinni turvonneina, puristeli käsiään ja valitti pienellä äänellä samaa voivottelua; jos ei katsonut päin, sitä ei osannut pitää ihmisen äänenä enään.
#
Isä käski sitä istumaan ja äiti istui tuolille ovensuuhun kädet helmoissa. - Kyllä minä aina sitä siitä varottelin, se sanoi sitten. Pyysin, että se laittaisi jotakin ruokaa ja se kulki edestakaisin kaappien väliä ja tiskikaapilla ja eteisen komerolla, rupesi sitten kuorimaan perunoita ovensuutuolilla istuen.
#
Se pani kuoritut ja kuorimattomat perunat samaan emalivatiin eteensä lattialle ja kuoret. Minä järjestelin pöytään lautasia ja haarukoita ja veitsiä ja juomalaseja, tiskikaapista.
#
- Söin leipää, isä sanoi ja luki urheilusivuja. - Tämä nyt piti tulla, äiti sanoi. Se sai perunat kuorituksi ja huuhtoi niitä lavuaarissa kraanan alla, poimi perunat kattilaan, laski vettä, pani kattilan hellalle pikalevylle ja käänsi levyn suurimmalle. Kun vesi alkoi kiehua, se käänsi levyä pienemmälle ja siirsi kantta niin, että höyry pääsi ulos.
#
- Että toisen ihmisen tappaa, äiti sanoi. - Kyllä Ilmari sen selvittää, isä sanoi. - Minä käyn ainakin vähän kyselemässä, lupasin.
#
- Omasta pojasta piti tulla murhamies, äiti rupesi taas vollottamaan. - Anna nyt olla, minä käskin.
#
- Kyllä ihmiset siitä nyt puhuu, äiti valitti. - Antaa puhua, sanoin. - Ei no, on se ikävää, isä sanoi. - Antakaa niiden puhua. - Kyllä sen arvaa kuinka ne nyt oikein jahkaavat ja toimittaavat, äiti sanoi.
#
Äiti koitti perunoita tulitikulla ja toi niitä sitten kattilassa pöytään. Se leikkasi kylmää lihaa viipaleiksi ja toi viipaleita eteisen kaapista veitsen kärjellä kantaen. Söimme.
#
- Sitä minä kuulin, että siinä oli ollut aivan muuta porukkaa mutta Kalervo pantiin syntipukiksi kun se oli juovuksissa eniten, isä kertoi. - Mistä sinä sellaisia kuulit? kysyin. - Naapuri kävi juttelemassa. Niiden pojat oli puhuneet sellaisia. Oli se Kalervokin siinä heilumassa ollut kyllä. - Kunhan nyt kuullaan, sanoin.
#
- Minkä takia munkin elämän pitää tallasta olla, äiti valitti. - Sullahan siinä taas surkeinta on, sanoin. - Oma poika pannaan linnaan, se ruikutti. - Ei se vielä siellä ole. Ja jos on niin on tuolla muitakin ollut, minä suutuin.
#
- Jos se olisi minua totellut niin näin ei olisi käynyt. Kuinka sitä ei saanut varjelluksi. Aina minä sille kyllä sanoin, että menisi Evolle metsäkouluun tai vaikka mihin tahansa mutta ei kulkisi täällä hampparien tapoja opettelemassa kun siitä ei kumminkaan kunnian kukko pitkän päälle laula, ja niinkun käskettynä tämä hampparoi tansseissa, joka välissä juovuksissa, mistä se siihenki rahaa saa, kai varastaa, ja sitten tämmönen.
#
Keskikoulun jälkeen ilman muuta metsäharjoittelijaksi suoraan ja sitten Evolle. Se olisi ollut selvää niin ja näin ei olisi päässyt käymään, äiti sanoi. - Se on arvaamaton paikka kyllä tommonen. Se on kaatunut ja lyönyt päänsä johonkin, vissiin kiveen lumen alla ja henki pois, isä sanoi.
#
Syötyäni panin talvivaatteet päälle ja lähdin kävelemään tietä pitkin poliisin talolle. Ilma oli lauha ja tyyni, mutta pilvinen niin, että lunta pian rupeaisi satamaan.
#
Kävellessäni koppasin lunta tienpohjasta, puristelin lumipallon ja yritin heittää sen elokuvateatterin seinään, paakku hajosi kumminkin ilmassa ja pöllähti hangelle muutaman metrin päähän. Ei ollut vielä tarpeeksi lämmin, poliisin talo oli pellolla heti elokuvateatterin jälkeen.
#
Poliisi oli rakentanut talon kymmenen vuotta sitten vaimon sisarosuudella, talo oli sen verran jo vanhan mallinen, alakerrassa putka, vaimo katsomassa humalaisten perään poliisin liikkeellä ollessa.
#
Poliisi teki pihassa lumitöitä metallisella kolalla ja lumilapiolla, jossa oli metallinen lapa ja puinen varsi. Se näki minun tulevan tietä pitkin ja kiersi etupihalle näkymättömiin, lämpöpuvun takki päällä ja poliisin pussihousut jalassa, karvalakissa hopeanvärinen kokardi.
#
Kiersin pihaan, tunsin poliisin siitä asti kun se kylään oli tullut. Se heitteli lunta lapiolla piharakennuksen seinän vierelle ja talon seinää vasten. - Meinaa olla vielä yöllä niin kylmä, että talo jäähtyy, se sanoi.
#
- Minä tulin Kalervoa katsomaan, sanoin. - Sitä ei päästetä katsomaan, se sanoi. - Haista kuule paska. - Laki on laki. - Kuule kuikelo perkele, sanoin. - Ei auta vaikka kuinka huudat perkeleitä. - Sen verran minäkin lakia tunnen, että se on nyt päästettävä tai siitä tulee sulle kusinen paikka.
#
- Kuulustelut on kesken. - Onko ne keskeytetty lumitöiden takia? - Vaikka niin. - Kyllähän minä aion sitä katsomassa käydä. Minä olen sitä varten tänne tullut, sanoin.
#
- Se on täällä taposta epäiltynä. - Siitäkin otetaan vielä selvä, sanoin. - Sitä tässä ollaan tekemässä, se väitti.
#
Se löi lapion penkkaan pystyyn ja vei kolan ulkorakennuksen seinää vasten varren varaan lappeelleen, oli katselevinaan jotakin puuvarastossa ja minä kannoilla.
#
- Minä kuulin, että siinä oli ollut muitakin lyöjiä, mutta kaikki pannaan Kalervon syyksi kun se eniten oli kännissä, sanoin. - Saahan sitä puhua. - Oliko siinä näkijöitä? - En minä voi antaa mitään tietoja. Kuulustelut on kesken, se sanoi. - Kuka siinä kuoli? - Yksi Nurminen. Matti Nurminen. Et sinä sitä kai tunne. - Mistä se oli? - Se oli jostakin tullut, mistä lie.
#
Poliisi tuli puuliiteristä pihaan seisomaan. Ei puhuttu mitään, se katseli peltoa ja kylää. Kylässä taloista nousi puulämmitysten vaaleita savuja ja öljylämmitysten tummempia.
#
Uusia taloja oli pelloilla ja vanhojen talojen paikoilla kylällä. - Aletaanhan mennä sinne putkalle, sanoin. - Voin minä sinut sinne päästääkin, jos noin kova hinku on, poliisi sanoi ja katseli ohi. - Sitä varten minä tänne tulin. - Ei minun kyllä pakko olisi, se sanoi vielä, rauhallisesti. Menimme pihan yli ja portaita kylmään eteiseen, jossa nurkassa maitohinkki ja nauloissa sellaisia tavaroita, joita tarvitaan kesällä.
#
Poliisin vaimo tuli eteiseen ja minä kättelin sitä, vanha tuttu sekin, vähän vanhempi, mutta ei niin paljon, ettei tansseissa olisi tanssittu. - Kyllä pitää olla kamala paikka, se sanoi. - Menehän nyt siitä, poliisi sanoi sille ja työnteli sisäovesta huoneiden puolelle.
#
Menimme portaita alas kellariin ja saunan käytävää pesutuvan ohi putkalle. Putka oli huone kellarissa, ovi rautavahvisteinen ja ovessa avattava luukku.
#
- Täällä olisi Autiolle vieras, poliisi sanoi putkaan saatuaan luukun auki, väistyi ja menin luukulle seisomaan. Putkassa oli kaksi miestä, Kalervo toinen, ja se tuli jo ovelle ryppyisessä pyhäpuvussa paidan kaulus auki napitettuna, säikähtäneen ja krapulaisen näköisenä.
#
Toinen putkassa olija oli maannut ja nousi nyt istumaan. Näin, että se oli Seppälä, kirjoja kaupitteleva armeijakaverini.
#
- Anna vetää, minä sanoin poliisille, joka oli jäänyt oven viereen seinään nojailemaan. Kalervo tuli luukulle niin, että näin siinä sen naaman. - Minä en lähde mihinkään, poliisi sanoi. - Anna mennä, sanoin. - Sinä et minua määräile, poliisi ilmoitti.
#
- En minä tuon saatanan juipin kuullen haluaisi mitään jutella, mutta se ei suostu lähtemään, sanoin Kalervolle putkaan.
#
- Onko kotiin ilmotettu? Kalervo kysyi. - Ne minulle soitti. - Mitä ne tästä tuumii? - Sen nyt arvaat. - Mitä äiti? - Sehän on tietysti ihan sekaisin, sanoin ja kurkin Kalervon ohi putkaan.
#
- Mitä se Seppälä siellä tekee? kysyin. - Kysy konstaapelilta, Seppälä sanoi. - Tunnetko sinä sen? poliisi kysyi. - Se on minun armeijakaveri. - No se piti arvata, poliisi sanoi.
#
- Mitä varten se putkassa on? - Päissään ajoi autoa ja yritti vielä varastaa pensaa yhdeltä pensa-asemalta. - Mitä se siellä valehtelee? Seppälä huusi putkasta.
#
- Ei kai ne minua käräjiin asti täällä voi pitää? Kalervo kysyi. - Eiköhän me tästä lähdetä kohta kotia, minä sanoin. - Ei varmasti, poliisi sanoi. - Kyllä me lähdetään, minä sanoin. - Kumpi täällä oikein on poliisi, sinä vai minä? poliisi sanoi. - Kumpi vain, minä sanoin. Poliisi ilmoitti, ettei päästäisi Kalervoa pois ennenkuin kaikki kuulustelut olisi suoritettu, sopimaan kenenkään kanssa asioista. Se oli vielä rauhallinen, nojaili seinään karvalakki takaraivolla, napsutteli välillä nahkasaapaidensa kantapäitä käytävän halkeilleeseen sementtilattiaan.
#
- Sitä ei päästetä sopimaan mitään, ennenkuin kaikki lausunnot on annettu, poliisi sanoi. - Sinä voit pyyhkiä perseesi lausuntoihisi, sanoin. - Et sinä minua säikytä, poliisi sanoi. - Voin minä vielä säikyttääkin, väitin.
#
- Jos saisi muita vaatteita ja edes pestyksi, Kalervo sanoi. - Minulla on oikeus pitää sinua täällä seitsemänkymmentä kaksi tuntia ilman, että kukaan pääsee tapaamaan, poliisi sanoi Kalervolle. - Jotakin sinä tässä juonit, minä sanoin. - Minä teen vaan tätä hommaani, poliisi väitti.
#
- Se on keskiviikkona puolelta yöltä, Kalervo laski putkassa. - Avaahan ovi ja päästä poika minun mukana kotiin, minä sanoin. - En varmasti, poliisi sanoi.
#
- Se on hullu, Seppälä sanoi putkassa. - Sinä turpa tukkoon, poliisi huusi sille. - Kuules nyt ratsupoliisi, Seppälä sanoi. - Ennen keskiviikkoa minä en sitä päästä pois. Se on varmaa, poliisi sanoi. - Kyllä sinä jotakin juonit, minä epäilin. - En minä juoni mitään, poliisi sanoi.
#
- Tähän tämä asia ei jää, minä sanoin. - Ei jääkään, käräjillä tulee tuomio niin että paukahtaa, poliisi sanoi. - Kato, ettei itsellesi käy huonosti ja, sanoin. - Älä rupee kuule virkamiestä uhkailemaan. - Älä kuule naurata, sanoin. - En ainakaan yritä, se väitti, kiukkuisempana nyt.
#
Minä käänsin sille selkäni ja menin luukulle niin, että peitin sen poliisilta kokonaan. Luukku oli sellaisella korkeudella että jouduin kumartamaan nähdäkseni sisään.
#
- Ei se tuo poliisi mihinkään suostu lähtemään. Kerro nyt, mitä oikein tapahtui? kysyin Kalervolta. - Kun muistasi, se sanoi.
#
- No jotakin siinä oli suunsoittoa olevinaan, meidän piti mennä taksiin tai jotakin, Kalervo kertoi. - Mihin taksiin? - Eeron. - Itsekö se sitä ajoi. Kalervo muisteli heidän jo illalla sopineen kyydistä kirkolle tanssien jälkeen, yritin varmistaa kuka taksia oli ajanut, poliisilta, mutta se ei suostunut minulle kertomaan mitään.
#
Poliisin vaimo tuli kurkistamaan portaikon ovesta, mutta poliisi karjaisi sen takaisin ylös.
#
- Ketä muita siinä oli paikalla? kysyin. - Erkin ja Ollin kanssa me oltiin koko ilta, Kalervo sanoi. - Oliko se tämä ratsupoliisi King siellä ja paikalla? - Satuin olemaan. Sisällä, poliisi sanoi.
#
Kyselin Nurmisesta ja Kalervo kertoi sen tulleen syksyllä sahalle töihin. Poliisi lopetti kyselemisen työntämällä luukun kiinni, Kalervon surkea naama jäi putkan puolelle, Seppälä huusi jotakin ja poliisi avasi vielä luukun ja kysyi, mitä se halusi.
#
- Koska sinä minut täältä lasket? - Vaikka heti, poliisi sanoi. - No avaa sitten ovi. - Ole nyt vielä vähän aikaa, tehdään kohta paperit, poliisi sanoi. - Miksei nyt? Seppälä kysyi. - Ei nyt kiinnosta, poliisi sanoi.
#
- On kyllä merkillistä porukkaa, Seppälä sanoi. - Päissään ajelemisessa ja pensan varastamisessa sun mielestä ei tietysti ole mitään ihmettelemistä, poliisi sanoi.
#
- Luulet sä, että sä voit pitää täällä ihmisiä miten huvittaa? Seppälä sanoi. - Odotellaan nyt vielä, että varmasti selviät, poliisi sanoi. - Selvä minä olen ollut koko ajan, Seppälä väitti. - Ei siltä näyttänyt.
#
Seppälä ei näyttänyt erityisen humalaiselta, väitti pystyneensä tekemään kaikki poliisin kokeet ja voineensa noukkia vaikka puntin tulitikkuja yhdellä jalalla seisten, poliisi, että verikokeet vasta ratkaisisivat, oliko se humalassa ollut. Ne väittelivät siitä, putkassa Kalervo käveli sängylle maata.
#
- Minne mun auto on pantu? Seppälä kyseli. - Se on hyvässä tallessa, poliisi sanoi. - Missä? - Kyllä se löytyy, kun se aika tulee, poliisi sanoi.
#
Seppälä pyysi minua pitämään huolta autosta, ettei tavaroita varastettaisi ja lupasin, jos poliisi suostuisi kertomaan, minne auto oli jätetty. - Varastettua tavaraa tietysti täynnä, poliisi sanoi. - Kyllä pitää olla pässi poliisi tässäkin kylässä, Seppälä rupesi sanomaan.
#
Poliisi napsautti luukun kiinni ja väänsi säpin päälle. Se lähti kävelemään yläkertaan mitään puhumatta.
#
Huusin luukun läpi Kalervolle tulevani vielä juttelemaan mitä kylältä kuuluisi ja se, että toisin jotakin vaatteita, poliisi tuli takaisin ja näytti minulle ulosmenoa kädellä, lähdin kävelemään edellä portaita ylös.
#
Se tuli pihaan lumitöitään jatkamaan, minä sytytin savukkeen enkä yrittänytkään tarjota. Polttelin. Kysyin Seppälän autosta ja poliisi kertoi sen olevan ulkorakennuksessa tallissa. - Minulla mahtuu talliin kaksi autoa, minä suunnittelin sen niin jo rakennusvaiheessa, poliisi sanoi.
#
- Olisit sinä sen sille voinut itsekin kertoa. - Minkä takia? - En minä oikein tuollasta tahallista vittuiluakaan käsitä. - Älä ala minua kuule opettaa. Olisit itse ensin kymmenen vuotta näissä hommissa, se sanoi. - Ennen minä vaikka kerjään leipäni, sanoin ja lähdin menemään maantielle päin.
#
- Minä kyllä kuulen kylältä, mitä sinä puuhaat, poliisi huusi jälkeeni. - Se on sun onnes, minä huusin. Menin kulman ympäri ja tien luiskaa maantielle.
#
Lumiaura oli ajanut tiellä putkalla ollessani ja heittänyt poliisille uutta lumityötä sen tien kohdalle korkeaksi valliksi.
#
Lapsia tuli reput selässä koulusta. Ne heittelivät ohuita mäntypuisia aurausmerkkejä pellolle keihäinä ja lumipalloja, tapella nutuuttivat penkkaa vasten. Joku niistä sanoi minulle päivää karvalakkia nostaen. En tiennyt, oliko se pelkkää piruilua.
#
Näin isän ja äidin ikkunassa maantiellä kävellessäni ja toisessa ikkunassa kiertäessäni pihan läpi portaille ja sisään. Keittiössä äidillä oli pasianssikortit kesken pöydällä, isä luki kirjaa hellan vieressä tuolilla, hellassa tuli paloi ja isä lämmitteli lukiessaan käsiään hellan levyn yläpuolella.
#
- Se on sellainen laki, että seitsemänkymmentä kaksi tuntia sitä voidaan pitää pidätettynä ilman, että kukaan saa sitä tavata, sanoin. - Voi hyvä isä sentään, äiti sanoi. Se meni pelissään sekaisin, ihmetteli lappuja käsissään ja kokosi sitten kortit pinoon pöydän kulmalle sanomalehden päälle.
#
- Etkö sinäkään päässyt katsomaan? isä kysyi silmiä kirjasta jättämättä. - Pääsin, pakkohan se oli, sanoin. - Mitä Kalervo sanoi? - Ei se mitään vannaa tiennyt. - Koska se pääsee pois? - Viimeistään keskiviikkona. Jos sitä silloin ei ala kuulua kotiin niin sitten siitä pitää nostaa meteli. Nimismieheen vaan yhteys ensimmäiseksi, sanoin.
#
- Oliko ne Kalervoa pahasti hakanneet? isä kysyi. - Krapulassa se näytti olevan, ei siinä muuta näkynyt. - Mistä se sitä viinaakin aina, äiti ihmetteli.
#
- Minä käyn vielä huomenna uudestaan, lupasin. - Päästääkö ne? - Eiköhän. - Jos minäkin kävisin, äiti sanoi. - Kyllä se on parempi, ettet mene, sanoin. - Oma lapsi kumminkin, äiti sanoi. - Vaikka kuinka. - Jos äiti ei nyt menisi, isä sanoi.
#
Rupesi hämärtämään ja äiti laittoi keittiöön valot oven vierestä katkaisijasta, katuvalot syttyivät kylän tien varressa, isä pani kirjan pois ja sytytti piipun, nosti jalkansa hellan levyn yläpuolelle ja kannatteli niitä polvitaipeista käsillään.
#
- Ei Kalervo siitä oikein itse muista mitään. Minä käyn kylällä kyselemässä, minä sanoin. - Se siinä helposti on viinan kanssa, isä sanoi. - Mistä niille riita oli tullut? äiti kysyi. - Ei se oikein selvinnyt. - Tytöistä tietysti, isä arveli. - En tiedä.
#
- Ennen sotia sitä tapeltiin useinkin ja vielä sotien jälkeenkin, isä sanoi. Se muisteli, kuinka sotien jälkeen oli kuorma-autoilla kuljettu tansseissa ja tappelemassa toisissa kylissä. Äiti ei sellaista ollut muistavinaan ja ne kinastelivat siitä.
#
- Jotakin se poliisi siinä juonii, minä sanoin. Odottelin, että kylälle rupeaisi kerääntymään väkeä. Soitin Annikille ja kerroin, mitä olin päivän puuhaillut ja Martikaiselle kotiin ja pyysin päivän vapaata. Martikainen lupasi ruveta järjestämään toisen vuoron työnjohtajaa aamuvuoroon, kertoi iltapäivän neuvotteluista. Niitä jatkettaisiin huomenna liittojen miesten kanssa.
#
Lupasin olla työssä keskiviikkona aamulla. Menin Kalervon huoneeseen ja katselin sen tavaroita pöydällä ja piirongin päällä, selailin paria lainaston kirjaa, joita se oli lukenut. Ne olivat sotakirjoja kaikki. Yhdessä oli paljon kuvia saksalaisten Venäjän sotaretkestä ja katselin niitä.
#
Menin alas ja kerroin lähteväni ulos. Äiti tuli ulkoeteiseen sytyttämään pihavaloa, otti käsivarresta kiinni ulko-ovella ja kyseli Kalervosta. En tiennyt kertoa enempää, mitä tullessani, ja sanoin sen.
#
- Eikö me voida sille mitään toimittaa? äiti kysyi. - Jotain vaatteita voisit katsoa, se on siellä pyhäpuku päällä ja puolikengissä, villapaita vaikka ja housuja. - Antaako se poliisi Kalervon niitä pukea? - Kyllä se antaa. Minä vien ne vaikka tänään jos kerkiän, sanoin.
#
Menin tietä kylälle päin. Baarissa näkyi valot ja ikkunoista ihmisiä sisällä istumassa. Menin sisään, pöydissä istui nuorempaa porukkaa, joista tunsin muutaman, tiskillä nuori tyttö, jota en tuntenut. Kysyin siltä Eeroa ja se kertoi Eeron olevan ajossa, mutta tulevan pian. Lupasin odottaa ja pyysin sitä kertomaan heti, kun Eero olisi tullut. Otin keskikaljan ja avasin sen kassakoneeseen kiinnitetyllä avaimella.
#
Tyttö antoi lasin tiskiltä ja pani sen pullon päälle alasuin ja menin pöytään istumaan. Tunsin pöydässä istuvia poikia ulkonäöltä, mutta en muistanut niiden nimiä.
#
Minun kylässä asuessani ne olivat olleet vasta kansakoulussa, jos vielä sielläkään, tappelua ne eivät olleet nähneet, kertoivat vain mitä olivat kuulleet ja mitä kylällä siitä oli puhuttu.
#
- Erkki ja Olli siinä oli, yksi pojista sanoi. - Minä kuulin, minä kävin putkalla, sanoin. - Mitä poliisi sanoi? - Se ei sanonut juuri mitään. - Kertoiko se kuka ensimmäisenä oli lyönyt? - Ei.
#
- Ensin löi Janne, sitten minä ja sitten kirkonkellot, yksi pojista sanoi. Se tuntui olevan humalassa, kaadoin lasiini olutta, se maistui haalealta ja väljähtyneeltä.
#
- Yhtä mustalaista heitettiin kerran tappelussa puukolla silmään. Se sanoi, että olipa hyvä kun ei rauroolla heitetty, humalainen sanoi. Se nauratti toisia pöydässä.
#
- Yhdessä tappelussa taas isäntä yritti lyödä mustalaista viikatteella mutta löi takaa ohi niin, että molemmat persposket halkesivat. Mustalainen juoksi pakoon ja veri tirsku saappaanvarsista. Myöhemmin mustalainen oli kertonut, että sitten se vasta se tappelu hirviäksi meni, kun se isäntä sen heinärauran otti, humalainen poika kertoi. Molemmat jutut olin kuullut jo kymmenen vuotta sitten, en sanonut niihin mitään.
#
- Kyllä sitä pitää hyvin lyödä paljaalla kädellä että saa toiselta hengen, yksi pojista sanoi. - Ei Kalervo siinä lyönyt, humalainen väitti. - Mistä sinä sen tiedät? kysyin. - Minä olen sanomalehtimies. Minä tiedän, se väitti. - Mitä se tähän kuuluu?
#
- Mun ei tarvitse paljastaa tietolähteitä. Minä suojelen tietolähteitä, se sanoi. - Paskan sanomalehtimies, minä sanoin. - Pitäjälehden ilmoitushankkija, yksi pojista rupesi nauramaan.
#
Eero tuli keittiön ovesta baariin, baarityttö sanoi sille jotain ja Eero kiersi tiskin takaa pöytien puolelle harmaassa taksikuskin diagonaalipuvussaan, karvalakki päässä, pieni tanakka mies.
#
Vanhetessaan se oli lihonut, entinen urheilija, takki auki niin, että mahan alle valuneet housut näkyivät, maha pullotti housujen alla harmaassa paidassa niinkuin joku ylimääräinen ruumiinjäsen.
#
- Tule meidän puolelle, se sanoi. - Eero kyllä tietää, humalainen ilmoitushankkija sanoi. Nousin, jätin pöytään puolikkaan kaljapullon ja melkein täyden lasin ja kävelin Eeron perässä keittiön läpi ja yläkerran portaita leipomon ohi Eeron asuntoon leipomon päälle.
#
Yläeteisessä se nakkasi karvalakin lakkihyllyyn ja riisui takin naulaan. Tulimme keittiöön ja sen läpi kamariin, Eero hätisteli sieltä lapset ja vaimon keittiön puolelle ja pyysi minut sohvaan istumaan.
#
- Koko päivän saanut olla ajossa. Niin kiirusta, että kusella käydessä ei ole hemputtamaan ehtinyt, se sanoi.
#
- Minä kävin putkalla. - Päästikö Karvonen putkalle. - Päästi se vaikka ei ensin aikonut. - Mitä alhaalla puhuttiin? - Ettei Kalervo siinä ollenkaan olisi lyönyt. - Kuka se jo sellaista tiesi?
#
Kerroin, etten tuntenut nimeltä enää montaakaan kylän pojista, Eero arvaili, kyseli sitten, mitä putkalla oli puhuttu, ja kun kerroin, ettei Kalervo muistanut koko tappelusta mitään ja minä sitä varten olin kylällä kyselemässä löytyisikö ketään tappelun näkijää ja sen itsensä lisäksi ei vielä muita ollut löytynyt, se sanoi:" On saatana takku ",nousi ja meni keittiöön,huuteli sieltä,halusinko kahvia ja kun en halunnut,tuli kohta takaisin kahvikuppi toisessa kädessä ja pitkosta murrettu pullapala toisessa.
#
- Sinä siinä kai parhaiten olit näkemässä, sanoin. - Joko sinä poikien kanssa juttelit? - En minä vielä ehtinyt. - Se oli kyllä yksi helvetin pukari se Nurminen, sen kanssa sai olla aina rähjäämässä. Mullekin se jäi monet kyydit nyt velkaa, mistä nekin perii?
#
Minä en sitä ajanutkaan enää muuten kun jos se näytti lompsansa ennen ajoon lähtöä. Kyllä se teki mulle monta temppua, ennenkuin minä senkin miehen opin, Eero sanoi.
#
- Mitä siinä oikein tapahtui? - En minä nähny, kyydistä ne jotakin rähisi, Eero sanoi. - Kyllä sinä näit. - Ne oli auton takana. - Kuka siinä aloitti? - Kuka siinä nyt aloittaa semmosessa humalaisten tappelussa. - Olisiko se Kalervo niin pahasti saanut lyötyäkään? - Nehän oli niin päissään, että ne olis kaatuneet puhaltamalla joka ainoa.
#
- Joku siinä kumminkin oli lyönyt. - En minä nähnyt. Nousin ja katselin ikkunasta ulos. Eeron taksi seisoi alhaalla ikkunan alla, tiellä osuuskaupan edessä poikaporukka katuvalojen välissä. Ne näkyivät tummina, tupakat kirkkaina liikkuvina pisteinä.
#
Kaukana järven takana näkyi ajavien autojen valoja ja talojen valoja ja seuraavan kylän katuvalot.
#
- Se voi olla vankilareissu Kalervolle. Kyllä minä tästä selvän otan. Jos se ei lyöny niin ei sitä siitä linnaankaan panna. Siitä voi tulla kovat korvauksetkin, sanoin.
#
- Nurmisella on vaimo ja lapsia Pietarsaaressa, Eero sanoi. - Vai niin. - Ei se niistä enää moneen vuoteen kuulemma ole piitannut. - Maksamaan niistä pääsee, sanoin. - Voitko sinä sitten sen näin päästää menemään, jos jotakin vaan tiedät? Eero ei sanonut siihen mitään, joi kahvia alulautaselta ryystäen, sai pullapalan syötyä ja sytytti päälle savukkeen.
#
Se pani kupin pöydälle viikkolehden päälle ja lautasen kupin viereen ja kävi hakemassa tuhkakupin kirjahyllystä. Kirjahyllyssä sillä oli televisio ja urheilupalkinnot.
#
- Joko sinä sille poliisille lausunnon annoit? kysyin. - Jo. - Mitä sinä sille sanoit? - Samaa kun sullekin. - Ethän sinä mulle mitään sanonut. - Että kai se Kalervo oli, joka löi. Rähinää niillä oli siinä jo pitempään, varmasti ei voi mennä mitään sanomaan, Eero sanoi.
#
- Hyvä on sitten, sanoin. Kiersin pöydän ympäri ja keittiön läpi portaaseen, Eero saatteli portaiden päähän asti.
#
- Minun on kuule tuosta autosta leipä otettava, se sanoi. Menin portaita alas ja baarin keittiön kautta, keittiössä oli suurella hellalla avattuja kaljapulloja lämpiämässä pitkä rivi, vanhat miehet halusivat sen niin.
#
Baarissa istuin entiseen pöytään, pullo oli juotu tyhjäksi, lasissa olut vielä jäljellä. Humalainen ilmoitushankkija kertoi juoneensa pullon pois, ei uskonut minun tulevan enää takaisin, kävin hakemassa uuden pullon, kysyin halusiko se ja se halusi.
#
Ostin kaksi pulloa, tiskin edessä, seisoessani Eero kurkkasi keittiön ovesta baarin puolelle, katseli siellä istuvia mutta ei tullut sisään. - Minua on turha yrittää lahjoa, ilmoitushankkija sanoi, kun kaadoin sen lasiin olutta. - Aina kannattaa yrittää.
#
Se joi pullon äkkiä tyhjäksi, muut pöydässä olijat eivät sanoneet mitään. Otin savukeaskin taskusta ja tarjosin kaikille, sytytin ja maistoin olutta.
#
- Mitä Eero kertoi? ilmoitushankkija kysyi. - Ei se mitään ollut nähnyt. - Ei se mistään muusta kertonut? - Muusta ei paljon ehditty jutella, sanoin.
#
Ilmoitushankkija käski minua ostamaan pimeän viinapullon Eerolta; sanoin, ettei viina minulle nyt maistunut. Se naureskeli sitä. Ihmettelin, mitä se siinä naureskeli, aika tavalla jo humalassa.
#
Kysyin, mikä sitä huvitti ja minkä takia minun nyt pitäisi viinapulloa ruveta ostamaan. - Ainahan viina on hyvää olemassa, se sanoi. - Minä saan huomenna kaupungista viinakaupasta normaalihintaan, sanoin. - Osta sitten sieltä, se sanoi. - En minä käsitä, sanoin. - Sille ei sitten mahda mitään. Minulle viina kyllä maistuisi, Eerolla sitä voi ollakin, se sanoi.
#
Sain kaljan juotua, baarissa ei kukaan tuntunut tietävän tappelusta minua enempää ja menin ulos. Seisoin baarin edessä tien laidassa ja polttelin tupakan loppuun.
#
Tuli kylmä ja kävelin nopeasti risteykseen ja siitä ohi sahalle päin toisen baarin ohi. Se oli jo suljettu.
#
Mutkassa menin ensimmäisen talon pihaan ja kopistelin kylmän porstuan läpi tuvan ovelle. Koputin oveen, sisältä vastattiin ja menin sisään suureen tupaan, haisi navettatöiltä ja lypsetyltä maidolta ja vanhoilta huonekaluilta, kauan tuulettamattomina maanneilta vaatteilta.
#
Vanhaemäntä istui hellan edessä lämmittelemässä, lehteä lukien. Kysyin Erkkiä ja vanhaemäntä otti luudan takan vierestä hellan väliköstä ja hakkasi luudanvarrella tuvan kattoon mitään sanomatta. Heti ylhäällä jyskytti joku lattiaan kengän kantapäällä.
#
- Istumaan, vanhaemäntä sitten sanoi. Menin penkille ikkunan alle odottamaan. - Etkö sinä ole Aution poika? vanhaemäntä kysyi. - Olen, sanoin. - Kyllä sinäkin olet vanhentunut, se sanoi. - Niin siinä vain käy, arvelin. - Sinäkö sen miehen tapoit vai veljes? - Velipoika, sanoin.
#
Erkki tuli yläkerrasta harmaassa olalta napitettavassa villapaidassa, napit auki repsottaen, näki minut ja nosti kättä päähän niinkuin armeijassa ja tuli penkille viereeni istumaan.
#
- Straastui gaspadin Autio. Kävitkö Kalervoa katsomassa? se sanoi. - Kävin minä sielläkin. - Mitä Kalervo. - Se ei muista oikein mitään. - Se oli kyllä päissään.
#
- Olitko sinä? - Jonkin verran, se sanoi, kyselin mitä oikein oli tapahtunut ja se kertoi Kalervon ja Nurmisen rähisseen vanhoista asioista, Nurmisen joskus porukalla hakanneen Kalervon tansseissa, erehtyneen nyt yksin soittamaan suutaan, kaatuneen jo ennenkuin Kalervo pääsi kunnolla lyömäänkään ja kaatuessaan kolhaisseen päänsä kaupan varaston laiturin sementtiportaisiin.
#
Kysyin, oliko se kertonut saman tarinan poliiseille. Se väitti, että oli. - Ja muut ei lyöneet? - Eihän siinä ehditty, Nurmisella sellaset tanssikengät jalassa että se kaatu ennenkuin siihen kunnolla osuttiinkaan.
#
- Sillä Nurmisella on kuulemma perhe Pietarsaaressa, sanoin. - Ne ei sitä sure. Ne ei siltä saaneet penniäkään kai koskaan, Karvosen Tane siltä on kulkenut elatusmaksuja kovistelemassa.
#
- Ne menee nyt sitten Kalervon maksettaviksi, sanoin. - Niin kai. - Minkälainen se perhe on? - Vaimo ja kaksi pientä lasta. - Voi perkeleen perkele, minä sanoin. - Se oli kallis latinki kyllä, Erkki sanoi. Sanoin hyvästit sille ja vanhalle emännälle.
#
Menin pimeän porstuan läpi ulos seinistä tietä tunnustellen, tulin pihaan ja pihan läpi isolle tielle. Kävelin kylälle takaisin ja risteyksestä toiseen suuntaan uusien talojen ohi, uuden kunnantalon ohi ja huoltoaseman bensapumppujen välistä oikopolkua omakotitaloon pellolle.
#
Siinä talossa paloivat eteisvalot ja pihavalot, Ollin isä oli kamarissa televisiota katsomassa. Naiset huusivat sen sieltä tuvan puolelle, kun kysyin Ollia. - Olli meni jo Pietarsaareen, sen isä sanoi. - Vai niin.
#
- Kalervo se joutui pahaan paikkaan, Ollin isä sanoi. - Sitä minä tässä kierrän kyselemässä vähän. - Vähän Olli ihmetteli, kun poliisi ei siltä halunnut mitään lausuntoa. - Miksei halunnut? - Oli sanonut taksin ja Erkin lausuntojen riittävän. - Muistiko se Olli siitä mitään? - Miksei olisi muistanut? - Olivat olleet aika päissään. - Ei meidän Olli, sen isä sanoi. - Kai sekin oli päissään ollut. - Olisiko meidän Olli ollut? - En minä sitten tiedä. - Onhan se voinut ollakin. Kaikkeahan ne siellä Pietarsaaressa kyllä oppivatkin, sen isä sanoi.
#
Kiitin ja menin talosta ulos. Kävelin toista kautta nyt, mäen yli ja talojen pihojen kautta takaisin baarille. Baarin edessä seisoi poliisiauto pimeänä ja kun kävelin siitä ohi Karvonen, poliisi, avasi etulasin ja vinkkasi minut auton viereen.
#
Näin, että se oli autossa yksin, virka-asussa nyt ja karvalakki päässä. - Tule kyytiin niin viedään niitä vaatteita Kalervolle, se sanoi. - Ehtiihän noita, sanoin. - Tässä ne nyt menisi. - Maatkoon nyt tämän yön. Tai minä tuon illemmalla kun ehdin, sanoin.
#
- Ei se putka mikään hotelli ole, että tullaan koska huvittaa. Jos nyt ei kelpaa niin sitten saa olla kokonaan, se sanoi. - Noinko olisi? - Täällä kuulemma eräät leikkii salapoliisia, se sanoi. - Mistä arvasit? - Jotakin minäkin aina kuulen. - Konstaapeli on nyt hyvä vaan ja valvoo liikennettä, sanoin ja lähdin baariin.
#
Eteisen ikkunasta kurkkasin takaisin ja näin poliisin istuvan autossa edelleen samassa paikassa. Oli kohta jo sulkemisaika, baarissa väki vähentynyt, ostin tupakkaa ja kahvin ja menin ilmoitushankkijan pöytään istumaan.
#
Se oli yksin nyt, poislähdössä, hakenut talvitakin jo ylleen ja karvalakin pöydälle viereensä tyhjien kaljapullojen sekaan märälle pöydälle, humalammassa kuin lähtiessäni.
#
- Ostitko viinaa? se kysyi. - Eipä tullut ostettua. - Eerolta kannattaisi kyllä yrittää. - Minä kävin poikia haastattelemassa. - Poliisipäällikkö kävi täällä sinua kyselemässä. - Sain keskustella sen kanssa pihassa, sanoin. - Kovasti sillä näyttää olevan kylässä valvomista tänä iltana, ilmoitushankkija sanoi.
#
Join kahvia ja tupakoin. Baarityttö tuli tyhjentämään pöytiä ja pyyhkimään niitä puhtaaksi märällä rievulla, josta jäi pöytään tympeä haju, nosteli toisista pöydistä jo tuolit ylös ja tuli pian sangon ja luutun kanssa lattioita pyyhkimään.
#
Ilmoitushankkija nousi, kerjäsi minulta savukkeen, tarjosin askista, se otti kaksi pannen toisen korvan taakse tukan sekaan. - Kannattaisi sinun Eerolta viinaa ostaa, se sanoi lähtiessään. Sain tupakan loppumaan.
#
Katselin, kuinka ilmoitushankkija meni ulkona poliisiauton ohi, nosti poliisille karvareuhkaansa molemmin käsin, korkealle, poliisi sanoi sille ikkunasta jotakin, ilmoitushankkija kumarsi syvään ja lähti kävelemään postille päin tarkasti astellen.
#
- Onko Eero kotona? kysyin baaritytöltä. - Ainakin auto oli pihassa, tyttö sanoi. - Pyydä sitä täällä käväsemään, sanoin.
#
Tyttö meni keittiöön ja kuului huutavan yläkertaan portaiden päässä, Eero tuli pian alas, askeleet portaissa, se kurkkasi keittiön ovelta ja käveli pöytäni viereen seisomaan.
#
Tyttö väänsi ulko-oven lukkoon. - Minun pitää nyt sulkea, se sanoi. - Minä pääsen kyllä keittiön kautta, sanoin.
#
- Kyydinkö haluat? Eero kysyi. Katselin, että tyttö meni keittiön puolelle, Eero seisoi pöydän vieressä odottamassa, poliisin auto pimeänä tien vieressä baarin edessä.
#
- Ei sulla viinaa ole myydä? kysyin. Eero istui pöytään, tarjosin sille tupakan ja sytytin sen, join kahvini loppuun. - Kyllä minä arvasin, että pakko sinun se pian on kuulla, Eero sanoi. - Mikä tämmösessä kylässä piilossa pysyisi, sanoin.
#
- Minulla on kuule leipä tuossa autossa, se sanoi. - Ja minulla kohta veli taposta syytettynä. - Ei se auta tässä maailmassa.
#
- Päästäsikkö perkele tämän näin menemään? minä ihmettelin. - Mulla on kuule vaimo ja lapset. - Vaikka kuinka. - Ei mun auta, se sanoi.
#
Otin kuppini ja vein sen tiskille. Tyttö tuli jo päällysvaatteet päällä baariin ja rupesi sammuttelemaan valoja. Kiersin keittiön eteisen kautta ulos pihalle.
#
Eeron auto seisoi päädyssä, tiellä ei enää näkynyt ketään, poliisin auto seisoi baarin portaiden vieressä kun tulin kulman ympäri tielle.
#
Poliisi ei odottanut minua ulos sitä kautta, tulin auton taakse ja löin nyrkillä kattoon niin, että auto jymähti. Poliisi säikähti ja veti itsensä autossa kyyryyn, katsoi taakseen etupenkin selkänojan yli ja näki minut seisomassa auton vieressä. Se avasi etuoven ja pisti siitä päänsä ulos.
#
- Älä nyt helvetissä autoa hajota, se sanoi. - Älä nuku virkatehtävissä, sanoin. - Sitä ei tarvitse pelätä, se sanoi.
#
Kiersin toiselle puolelle autoa ja menin etupenkille istumaan. - Heitetään ne vaatteet nyt Kalervolle, jos sopii, sanoin. - Sopiihan se. - Onko passivuoro jo päättynyt? - Vaikka niinkin, se sanoi, lähti ajamaan ja pysäytti auton sitten meidän talon kohtaan tien laitaan, lupasi odotella ja minä menin autosta taloon.
#
Äiti oli jo pannut ovet lukkoon, mutta avain oli naulassa oven vieressä ja avasin oven avaimella. Olohuoneessa isä ja äiti istuivat 308 mitään tekemättä ja puhumattomina. - No mitä kuuluu, isä sanoi, kun tulin huoneeseen sisään. - Minä vien vaatteita Kalervolle, sanoin. - Näin myöhään, äiti sanoi. - Mikä myöhä nyt on? Minä olen joka toinen viikko vielä tähän aikaan töissä, sanoin.
#
- Minulla on täällä tavarat pakattuna, pitäisikö sille jotakin syötävää laittaa? äiti sanoi ja nousi antamaan jenkkikassia keittiön oven suusta. - Eiköhän ne sitä ruoki, arvelin.
#
- Kyllä kruunu pojista huolen pitää, isä sanoi, istui hämärässä huoneessa seiniä tarkistellen, äiti oli pakannut kassin täyteen, kyselin oliko se ahtanut sinne kaikki Kalervon maallisen omaisuuden, se kertoi pelkäävänsä Kalervon joutuvan olemaan vaikka kuinka pitkään, vaikka vuosia tällä reissulla, ja tuli sitten ulko-ovelle varmistamaan, että sain oven kunnolla lukkoon, vaikka jättikin avaimen minua varten ulkopuolelle naulaan.
#
- Eikö se Erkki ole Karvosen vaimon sukulainen? kysyin äidiltä portailla. - Se on sen veli, äiti sanoi.
#
Kävelin tien yli ja autoon, poliisi istui odottamassa ja lähti ajamaan kun pääsin istumaan, vitsaili laukusta ja lupasi tarkistaa, ettei viiloja tai aseita ollut piilotettu mihinkään housunlahkeisiin.
#
En ollut sillä tuulella, että olisin jaksanut sille juuri vastailla, se ajoi hitaasti kylän läpi ja kylän jälkeen siinä missä taloja oli vain toisella puolella tietä.
#
Kun tulimme sen talon kohdalle sen nosti nopeutta ja ajoi ohi, notkon risteyksestä se kääntyi takaisin isolle tielle päin ja ajoi jo täysillä urheilukentän ohi ja pimeiden talojen ohi. Ammattikoulun jälkeen se pysäytti auton keskelle aukiota ja sammutti moottorin ja valot.
#
- Jutellaanpa vähän, mitä sinulle kylällä on kerrottu, se sanoi. - Mitäpä minulle, minä sanoin.
#
- Minulla on kaksi yhtäpitävää todistajalausuntoa kotona kassakaapissa. Turha sinun on yrittää sitä muuksi muuttaa, se sanoi. - Enhän minä nyt todistajalausuntoja muuttelemaan menisi. Sehän vasta rikos oikein olisi, minä sanoin.
#
- Mitä Eero sanoi? - Se on minun asiani, minä sanoin. - Se on nyt kerrottava, se sanoi. - Jos minä kerron vasta huomenna nimismiehelle, miltä tuntuisi? sanoin.
#
- Saat sinä sille kertoa. Se on todistajalausunnot nähnyt ja niihin se uskoo eikä humalaisten puheisiin.
#
- Kyllä sinä kuule seriffi olet astumassa tässä koko jalalla paskaan, minä sanoin. - Sehän nähdään kuka tässä vielä astuu ja mihin, se sanoi.
#
Aukion takana metsän kohdalta tuli rinteessä auto pitkillä valoilla ajaen ja istuimme puhumattomina odottaen sen tulemisen aukion yli ja ohi, ohiajaessa sisälläolijat kurkkivat meitä kaikki. - Sinun on viisainta sitten kävellä kotia. Ei valtion auto mikään taksi ole, poliisi sanoi auton valojen häivyttyä.
#
- Mikäpä tällaisena iltana on kävellessäkään, raittiissa ilmassa. Ei ainakaan haise paskaan astunut seriffi, minä sanoin. - No ulos sitten vaan, se komensi.
#
Olin lyövinäni sitä istualtaan, lyhyen suoran oikealla kädellä, koko vartalo siihen päin käännettynä, se veti kädet suojaksi eteensä, minä nappasin virta-avaimen lukosta ratin alta ja hyppäsin ulos.
#
- Terve sitten, sanoin ovesta ja löin oven kiinni. Poliisi karjui jotakin sisällä, pääsi äkkiä omalta puoleltaan ulos, seisoimme auton molemmin puolin. Se lähti kiertämään autoa nokan kautta ympäri juosten ja minä takakautta pakoon.
#
- Tänne se avain ja vähän äkkiä, se kähisi, ei uskaltanut huutaa. - Käy hakemassa, sanoin ja olin heittävinäni avaimen pellolle. Pimeässä se ei nähnyt, lensikö avain todella, odotti putoamisen ääntä ja kun ei kuullut, lähti juoksemaan auton ympäri.
#
Jäin odottamaan sitä auton viereen tien puolelle, se tuli juosten auton takaa ja pysähtyi auton päähän seisomaan.
#
- Nyt ei ollakaan porukalla humalaisia pieksämässä, minä sanoin. - Anna tänne se avain, se sanoi. - Mene pellolta etsimään. - Jos sinä sen sinne heitit niin sinähän nuolet koko pellon tänä yönä lumesta paljaaksi, se sanoi. - En usko, minä sanoin.
#
Se lähti tulemaan päälle kovalla vauhdilla kädet edessä ojossa, sain passattua lonkan hyvin alle, vein sitä niskasta niinkuin olisimme harjoitelleet painin perusotteita, päästin kesken vedon irti, ja se putosi raskaasti tiehen päälleen ja hartiansa varaan.
#
Karvalakki lensi tien toiselle puolelle lumipenkan viereen, poliisi nousi päätään pidellen polvilleen ja siitä pystyyn, etsi lakkiaan, kävi hakemassa sen tien toiselta puolelta, pani lakin päähänsä ja jäi sinne seisoskelemaan.
#
- Tämä on virkamiehen vastustamista, se yritti sanoa. - Eiköhän me mennä autolla molemmat kylälle, minä sanoin. - Ei tämä tähän jää, se lupasi.
#
- Sen verran minä olen paininut, että sun on viisainta heti hakea lisää porukkaa jos jotakin haluat, sanoin. Kiersin auton ja menin etupenkille istumaan. Poliisi tuli tien yli.
#
Annoin avaimen, poliisi käänsi auton tielle ja lähti sitten ajamaan takaisin kylälle päin. Talonsa kohdalla se käänsi pihaan ja me menimme taloon sisälle. Kellarin portaan valossa näin, että sen otsassa oli pahan näköinen lyöttymä, johon nousemassa kuhmu.
#
- Minä tarkistan ne tavarat, se sanoi putkan oven edessä. - Ole hyvä vaan, sanoin ja annoin kassin, se levitti tavarat kellarin lattialle, farmarihousuja ja puhtaita alusvaatteita, paitoja ja sukkia ja villapaitoja siinä oli, avasi sitten säpin ja luukun, napsautti valot oven ulkopuolelta putkaan ja me katselimme sisään.
#
Kalervo ja Seppälä makasivat kumpikin omilla lavereillaan, valojen sytyttäminen oli herättänyt ne ja ne nousivat istumaan ja katselivat luukulle päin. - Minä toin vaatteita, sanoin. - Saitko sinä mitään selville? Kalervo kysyi. - Kyllähän minä kaikenlaista kuulin. - Mitä? - Minä kerron, kun pääset pois.
#
Tämän hullun poliisin kuullen minä en halua kertoa mitään. Se voi keksiä taas jotakin merkillistä, sanoin. Poliisi avasi putkan oven ja kokosi tavarat lattialta ja heitteli ne putkaan. Kalervo nosteli vaatteita sängylle, poliisi työnsi oven kiinni ja lukkoon, antoi jenkkikassin minulle käteen.
#
- Näitkö sinä minun autoa? Seppälä kysyi. - Se on täällä poliisin tallissa, sanoin.
#
- Vierastunti on päättynyt, poliisi sanoi, löi luukun kiinni ja säpin. Se sammutti putkasta valot, Seppälä ja Kalervo karjuivat sisäpuolella.
#
- Minä lähden huomenna kaupunkiin ja hankin lakimiehen. Soittele kun täältä pääset, minä sanoin putkaan.
#
Poliisi lähti portaita jo ylös ja sammutti minulta valot kesken portaiden nousemisen niin, että sain kävellä seinistä tunnustelemalla ylös.
#
- Tästä saat jo kävellä kotiisi, poliisi sanoi ylhäällä. - Sehän sopii. - Ja muista se, että minulla on hyvä muisti.
#
- Jos porukalla tulette, niin tulkaa kymmenen sekunnin välein. Se riittää minulle, minä sanoin. - Tämä juttu on kuule vasta alussa, poliisi sanoi. - Viimeksihän sinä väitit sen olevan jo selvän, minä sanoin.
#
Poliisi päästi minut ulko-ovesta pihaan ja veti oven lukkoon. Se kolisteli vielä jotakin ulkoeteisessä, minä menin pihan poikki ja luiskaa maantielle.
#
Muutamissa taloissa paloivat televisioiden sinertävät valot. Kirkolta päin tuli vanha mies mopolla ajaen, moottoripyöräilijän nahkalakki ja selluloidinen tuulitötterö päässä, reppu selässä. Se nosti kättä ja minä nostin.
#
Satoi lunta suurina raskaina hiutaleina. Aamulla sää oli kirkas. Heräsin ensimmäisenä, nousin ja keittelin kahvit.
#
Join kahvia keittiön pöydän päässä ja luin edellispäivän lehteä. Lehdessä oli tappelusta pieni uutinen, paikallisen kirjeenvaihtajan lähettämä pätkä, jossa kuolleen Nurmisen nimi. Muiden nimiä ei jutussa ollut, luin lehdestä urheilusivut tarkemmin ja sarjakuvat. Panin lehden pois ja ajattelin, mitä kaikkea vielä oli tehtävä.
#
Isä ja äiti tulivat yläkerrasta, äiti keitteli kauravelliä, isän maha ei kestänyt kahvia aamuisin ja isä lusikoi kauravelliään puhumattomana, äiti ryysti kahvia ikkunan vieressä tuolilla, pani sokeripalan suuhunsa ja ryysti kahvia alulautaselta.
#
- Minä menen kaupungissa lakimiehen puheille, jos ette täällä tiedä ketään hyvää, minä sanoin. - Ei täällä ketään ole, isä sanoi. - Tuleeko se kalliiksi? äiti sanoi. - Se nyt on samantekevää, minä sanoin. - Kyllä lakimiehet on kalliita, isä sanoi. - Sitä ei nyt auta surra, minä sanoin. Rupesin pakkaamaan vähiä mukanani olevia tavaroita salkkuun, istuin vielä keittiöön tupakoimaan.
#
- Kertoisit meille nyt jotakin siitä, äiti sanoi. - Minä en sen kummempaa tiedä mitä kylällä juoruttiin. Lakimies on muuten vaan hyvä olla käräjillä mukana, ei niistä kuule maallikko ymmärrä, sanoin.
#
- Millä me se maksetaan? äiti sanoi. - Aina sitä sen verran löytyy, isä sanoi. Äiti hätäili kovasti rahan perään ja minä lupasin maksaa, jos muualta ei löytyisi. Puin päälleni ja lupasin soitella, kun olisin saanut asiat kaupungissa järjestykseen.
#
Menin ulos. Isä tuli perässäni autolle huopaisten aamutossujen metalliset soljet auki rempsottaen, villatakissa, puhdistelin laseja ajoa varten ja tarkastin renkaat auton kiertäen, se täristen kylmästä auton vierellä.
#
- Kerro minulla kumminkin, se pyysi. - Jos et kenellekään puhu, et edes äitille, sanoin. - Minähän en puhu, isä sanoi.
#
- Karvonen yrittää saada Kalervon siitä kuseen, kun sen lanko kai siinä löi. Ei siinä kukaan oikein kunnolla kyllä ehtinyt edes lyödä kun se Nurminen jo päissään teilo itsensä laiturin rappuun, sanoin. - Vai sellaisia, isä sanoi. - Mutta et puhu. - En kai sitten.
#
- Minä selitän tämän lakimiehelle kaupungissa ja käyn mennessä vielä jututtamassa Ollia Pietarsaaressa. Jos poliisi kuulee, mitä minä tiedän niin se voi keksiä vielä vaikka mitä, sanoin.
#
- Kyllä tämä äitiä helpottaisi tietää, isä sanoi. - Vaikka kuinka niin et kerro. Sen takanahan se ei pysy. - No en kerro sitten.
#
Menin autoon sisään ja starttailin. Vanha akku ei jaksanut pyörittää hyvin, moottori voukahteli niinkuin koira, käynnistyi kuitenkin ja käänsin pihassa ja ajoin tielle ja risteykseen päin.
#
Baarin päädyssä näin Eeron auton kyytejä odottamassa ja käänsin baarin pihaan. Kävelin keittiön portaiden kautta taloon sisälle. Eero istui keittiössä lännensarjaa lukien.
#
Kun tulin sisään se otti pöydältä kahvikupin alulautasen ja pani lautasen lännensarjavihkon väliin merkiksi siihen, mihin asti oli lukenut. Baarityttö kävi kurkkaamassa keittiön puolelle mutta meni heti takaisin baariin tiskinsä taakse ja veti välioven kiinni.
#
Välioven lasi oli jäälakalla lakattu niin, ettei siitä läpi näkynyt, lasin reunoilta lakka ei ollut jähmettynyt kiteiksi vaan valunut pitkin listojen reunoja vaaleina ja ruskeina vanoina.
#
- Minä menen kaupunkiin nyt ja hankin lakimiehen. Jos haluat väärästä todistajalausunnosta välttyä niin peru se. Lakituvassa älä ainakaan mene ottamaan sitä valallesi, sanoin.
#
- Minkä minä tässä mahdan, Eero sanoi. - Minä vaan halusin kertoa etukäteen. Isompaan kuseen sinä itsesi väärällä valalla panet. - Onhan noistakin juttuja kuulunut, Eero sanoi. - Nyt se ei kumminkaan onnistu, sanoin.
#
Baarityttö tuli keittiöön ja otti hellalta pannusta kahvia lasiseen kaatokannuun, minä hyvästelin Eeron ja menin ulos. Pihan puolelta vilkaisin keittiön ikkunaan, Eero luki lännensarjaa ikkunan edessä, uloslahtiessäni se oli pannut taksikuskin karvalakin takaraivolleen, katsoi minuun, mutta jatkoi heti lukemista.
#
Menin autoon ja ajoin isolle tielle ja sitä eteenpäin.
#
Ajoin toista tuntia. Kaupunkiin tulin ohikulkutien yli sillasta luistinradan ohi ja tupakkatehtaan. Luistinradan ympärillä oli vielä korkeat lumivallit, jää niiden keskellä jo sulanut ja kaukalon aita ruskealla hiekalla ja vesilätäköissä.
#
Haisi sulfaattiselluloosatehtaalta ja sulfiitin kirpeämmältä, tupakkatehtaan päästä ajoin paloaseman välikön kautta satamaan ja tehtaalle päin, tietä oli muutettu viimeisestä käynnistäni ja sain etsiskellä tuttuja paikkoja; tehtaan vanhat yksitoikkoisen näköiset asunnot jäivät oikealle, ja tulin tehtaalle.
#
Kyselin Ollia porttivahdilta, se ei päästänyt minua tehtaalle, soitti puhelimella ja ilmoitti sinne, että Ollia odotettiin portille, kertoi ruokatunnin pian alkavan ja jäin istumaan autoon portin pieleen odottelemaan. Tiellä jyrräsi puuautoja raskaissa lasteissa satamaan päin ja tyhjinä takaisin.
#
Ajoin satamaan. Laitureissa oli pari laivaa lastaamassa selluloosaa ja sahatavaraa ja säkkejä, tullimiehet katselivat ajelemistani, mutta eivät tulleet kyselemään. Joskus olin ollut ostamassa viinaa laivoista tulleilta miehiltä, siitä oli jo monta vuotta. Yhdeltätoista ajoin portille, tehtaan pilli huusi.
#
Tehtaan alueella kulki ihmisiä ruokalaan ja portista ulos kaupungille. Olli tuli kävellen työvaatteissa, jutteli porttivahdin kanssa tehtaan aidan sisäpuolella ja sitten ulos.
#
Se sanoi hakevansa auton parkkipaikalta ja odotin, tuli tietä ajaen ja vinkkasi minut mukaansa, ajoimme peräkkäin takaisin kaupungille ja pitkin kaupunkia, torin ohi ja torin laidassa kaupungintalon ohi vasemmalle puistokatua pitkin.
#
Olli pysäytti auton ja minä sen perään. Nousimme autoista ja panimme ovet lukkoon.
#
Kävelimme torille päin takaisin ja ennen huoltoasemaa katua vähän matkaa ylöspäin ja baariin toiseen kerrokseen vaaleaan kivitaloon. Muistin sen baarin viiden vuoden takaa, se oli muutettu kovin toisen tyyliseksi siitä. Otimme kahvit ja haimme vapaan pöydän koululaisten joukosta. - Minä olen kotoa tulossa, sanoin. - Mitä siellä oltiin mieltä maailmasta? Olli sanoi. - No Kalervo ei muista mitään, Erkki taas muistaa kaiken ja poliisilla on kirjalliset todistajalausunnot kassakaapissa, sanoin. - Mitä Eero sanoi? - Se ei oikein ollut nähnyt, mutta arveli Kalervon kolauttaneen. Mahtoiko siinä kukaan oikein kunnolla lyömään päästäkään? - En minäkään sitä oikein kunnolla nähnyt, Olli väitti.
#
- Kai sinä jotakin näit? - Siinä oli niin pimeää, kaupan varaston päässä, Eero ei saanut autoa pihaan asti. - Oliko Erkki selvä? - Ei sen selvempi kun me muutkaan. - On siinä porukkaa mulla, minä sanoin, Ollia se vain nauratti. Joimme kahvit ja panimme savukkeet palamaan. Koululaisten ruokatunti rupesi loppumaan ja ne lähtivät meluten ja kovalla kiireellä baarista ulos; ikkunasta näin niiden kohta menevän puolijuoksua katua ylös koululle päin.
#
- Ei sinustakaan paljon taida apua olla, sanoin. - Sen minä tiedän, että kyllä siinä yksi ja toinen yritti huidella, Olli sanoi. - Sinäkinkö? - En kai minä muita huonompi ole, Olli sanoi. - Ja Kalervon nyt yritätte saada siitä yksin kuseen. - Elämä on kovaa, mutta ilman kovaa ei olisi elämää, Olli sanoi. - Niin se kai sitten on, sanoin. Lähdimme baarista ja tulimme portaita alas ja kadulle.
#
Vastapäätä, huoltoaseman pihassa vekslaili valtava rekka. Se oli ajanut lullan niin pahasti linkkuun, että apumies yritti vääntää sitä kangella irti etuosasta. Siitä ei näyttänyt olevan paljon apua ja kuski veti eteenpäin niin, että lullan laidoista lohkeili pitkiä sälöjä, Olli naureskeli sitä, torin taakse vastapäätä kaupungintaloa oli rakennettu niin korkeita kerrostaloja, että huomasin ne vasta täältä kauempaa, vaikka olimme tullessa ajaneet niiden ohi.
#
- Minä hankin oikean lakimiehen Kalervolle asianajajaksi, sanoin. - Se on miehen puhetta, Olli sanoi. - Se voi olla sullekin paha paikka. - Minkä takia olisi? - Pääset vannomaan käräjätupaan pari sellasta asiaa, joita ei ole pian mukava valalleen ottaa. Siinä voi hymykuopat jäätyä poskipäihin, sanoin. - Älä kuule yritä, se sanoi. - Lue lakikirjasta, mitä väärästä valasta sanotaan. - En minä heinää syö, vaikka maalta olenkin, se sanoi. - Siitä voi saada linnareissun siitäkin, sanoin. - En usko, Olli sanoi. Sanoin, ettei lakikirjaa ollut tullut mukaani, mutta se voisi tarkistaa asian kaupunginkirjastossa, jos tiesi, missä sellainen oli.
#
Lähdin ajamaan takaisin urheilukentän ohi ja tehtaan raiteen yli ohikulkutielle päin. Urheilukentän kohdalla tupakkatehtaan haju tuli autoon mutta peittyi pian taas sulfaattitehtaan maanläheisellä lemulla. Ohikulkutien sillasta ajoin yli mantereen puolelle, käännyin heti oikealle ja kiersin liittymää pohjoiseen menevälle tielle.
#
Tulin kaupunkiin etelästä yhdessä iltapäiväkoneen kanssa, se kaarsi ennen kaupunkia vasemmalle, kentälle, ja minä ajoin lentokentän risteyksen ohi ja raviradan metsikön ohi maasiltaa rautatien yli kaupunkiin. Oli valoisaa ja tuntui keväältä, yksin ajaessani olin saanut ajatelluksi asuntoasian ja painon hankkimisen asian ja työasioitani ja asianajajan hankkimiseen, sain auton Annikin asunnon eteen kadulle ja menin sisään.
#
Annikki oli kotona, odottanut jo ja rupesi laittamaan minulle heti syömistä. - Minä luulin, ettet sinä tulisi ikinä, se sanoi. - Minä jouduin käymään Pietarsaaressakin, sanoin. - Minkä takia? - Vanhoja heiloja katsomassa, minä sanoin. Näin, ettei se pitänyt siitä.
#
Istuin sohvalla voileipiä syöden, join maitoa suoraan purkista. Annikin raskauden takia en viitsinyt tupakoida siinä pienessä huoneessa nyt. Se pyysi kertomaan, mitä oikein oli tapahtunut ja kerroin kaiken. Kovin paljon se ei sitä kuitenkaan nyt kiinnostanut, asunnon hankkiminen oli ollut sille suurempi asia ja vuokratakuun hankkiminen ja vuokrasopimuksen miettiminen ennen allekirjoittamista ja se kertoi sitä minulle pitkään.
#
- Minun pitää etsiä lakimies, minä sanoin. Otin puhelinluettelon ja katselin siitä asianajajien numeroita. - Sinunko se kaikki pitää tehdä? - Kukas sitten?
#
- Eikö se Kalervo voi kun itse on itsensä putkaan järjestänytkin? - Se pääsee vasta huomenna pois jos poliisi niin haluaa ja sehän ei sitä ennen päästä kun laki määrää, sanoin. - Ehtii sen kai sittenkin. - Minä lupasin, eihän siitä ole eikä kotiväestä, sanoin.
#
En tuntenut ainoatakaan asianajajaa kaupungista ja se tuntui vähän pahalta. Otin numerot paperilapulle ja nimet ja osoitteet, niitä oli alta kymmenen asianajotoimistojen kohdalla.
#
- En minä käsitä, kenet näistä ottaisi, sanoin. - Minä kysyn huomenna johtajalta pankissa, Annikki sanoi. - Jos minä soitan sille Pihlajalle. Sen nyt luulisi tuntevan kaikenlaista väkeä tästä kaupungista. - Isä vai poika? - Kumpi vain.
#
Katselin luettelosta Pihlajan numeron ja soitin, odottelin laskien hälytysääniä, kuulin sitten taiteilijan vastaavan. - Täällä on Ilmari Autio, sanoin. - No terve, se ilahtui.
#
- Minä soitan sellaista asiaa, että tarvitsisin äkkiä hyvän lakimiehen. Tiedätkö sinä ketään? - Mitä pahaa on tullut tehtyä? - Ei mitään. Velipojalle.
#
- Avioeroon vai murhaan vai varkauteen vai mihin? Konkurssipetoksiin? Niihin on omat miehet kaikkiin, se sanoi. - Tappoon, sanoin. - Älä helvetissä, se sanoi. - Se on kyllä aika sekava juttu. - En minä tunne yhtään lakimiestä tässä kaupungissa, se sanoi.
#
Petyin siitä aika pahasti enkä osannut sanoa mitään. - En ole tarvinnut, Pihlaja sanoi. - Etkä muutenkaan tunne, vanhoja koulukavereita tai opiskelukavereita. Minä tarvitsisin sellaisen puolituttavan tai tuttavan puolituttavan, josta tietäisi, että se ainakin tosissaan yrittäisi, sanoin. - Minun tuttaviin ei kannata luottaa, Pihlaja nauroi puhelimessa. - No ei sitten mahda mitään, sanoin.
#
Se kyseli kuulumisia, kerroin Annikin saaneen asunnon ja meidän muuttavan torstaina, se kysyi osoitetta ja kirjoitti sitä ylös minun odotellessa ja sanellessa sitä moneen kertaan, kertoi sitten vieneensä vanhan Pihlajan sairaalaan, professorin menneen niin heikoksi, ettei varmasti eläisi enää monta päivää, käski soitella, kun aikaa tulisi ja lupasin.
#
Annikki laitteli astioita pois pöydästä, minä panin vuodesohvalle maata jalkoja päädyn yli käsinojan päällä roikottaen. - Ei se tiennyt mitään, sanoin. - Minä kysyn pankista huomenna, Annikki lupasi. - Mutta sellaista, joka tietää tapoista eikä mitään konkurssieksperttiä. Kehtaatko sinä sellaisia kysellä? sanoin.
#
- Voinhan minä kysyä joltakin muulta kuin johtajalta. Kielsin ja lupasin soitella huomenissa puhelinluettelon asianajajatoimistojen numerot ja jutella niiden kanssa, se olisi ehkä selvintä, ja kysellä myös painossa joltain.
#
Sovimme että ottaisin painosta pakettiauton torstaina iltapäivällä muuttoa varten, jos se joutaisi, huomenna olisi joka tapauksessa työpäivä. Luin sohvalla lehteä selälleni maaten, siinä lehdessä ei taposta ollut mitään.
#
Myöhemmin iltapäivällä lähdin hakemaan kämpiltä puhtaita vaatteita. Ajoin auton portaiden eteen ja kun menin sisään, vuokraemäntä tuli eteiseen oven raosta kurkkimaan.
#
- Teille on tullut kirje, se sanoi. - Hyvä on, minä sanoin. - Toivottavasti ei mitään pahaa ole tapahtunut. - En usko. - Teille tulee kirjeitä niin harvoin. Se on pantu täällä postiin, se sanoi. - Minun pitikin sanoa, että muutan torstaina pois, minä sanoin. - Herra isä sentään, se säikähti.
#
- Minä menen naimisiin, sanoin ja se kyseli siitä vielä jälkeeni, kun nousin portaita yläkertaan. Menin huoneeseeni ja vedin oven kiinni perässäni.
#
Otin komerosta puhtaita vaatteita ja heitin salkusta tavarat sängyn päälle. Pöydällä oli kirje ja sen päivän lehti. Istuin päällysvaatteissa pöydän viereen tuolille ja revin kirjekuoren päästä auki.
#
Repiessä osa kirjeen laitaa tuli mukaan, otin kirjeen kuoresta ja katsoin allekirjoituksen ensin lopusta. Se oli vanhalta Pihlajalta ja se helpotti vaikka arvasin, ettei se töistä voinut olla blancokuoressa.
#
Rupesin lukemaan:" Täällä sairaalassa ei ole muuta tekemistä enää kuin maata ja kirjoittaa kirjeitä ja tapella hoitohenkilökuntaa vastaan. Minuun yritetään päivittäin pumpata lääkkeitä, mutta en anna. Välillä kivut ovat kyllä niin kovat, että tajunta menee, silloin sitä on aivan toisten armoilla ja epäilen niiden minua silloin lääkitsevän, vaikka ne eivät sitä tunnusta.
#
" Olen yrittänyt ajatella kaikki ne ihmiset, joille minulla olisi vielä tarpeeksi tärkeää asiaa ja kirjoittaa niille kirjeen. On helppo kirjoittaa nyt mitä haluaa sanoa ja mitä ajattelee, kun kukaan ei voi väittää vastaan.
#
" Voi olla, että minä tämän kirjeen saadessasi olen jo kuollut. Sen takia pyydän sinua lukemaan tämän ja ehkä säilyttämäänkin jos tästä pidät tai ajattelet, että joskus voisit näistä asioista ajatella minun tavallani.
#
Minä olen monia ihmisiä jo näillä kirjeilläni kiusannut, mutta jokaista vähän eri asioista. Eniten olen kirjoitellut tuttavilleni yliopistossa, ne kirjeet saattavat olla jo roskakoreissa. Sepolle olen kirjoittanut parikin kirjettä toivossa, että se joskus myöhemmin voisi minua ymmärtää.
#
" Sinulle kirjoitan siksi, että kuulin morsiameltasi sinun olevan ostamassa omaa kirjapainoa. Siinä minä en halua sinua neuvoa, itse sinä sen asian tiedät paljon paremmin kuin minä, joka en kirjapainossa ole konttoria syvemmällä käynyt, mutta myöhempää aikaa varten ja yleisempää omaa filosofiaasi varten. Jos saat sen painon hankituksi, niin sinulla on ensin siinä kovasti pystyssä pitämistä etkä paljon filosofioita ehdi miettimään.
#
Itse olet siinä yhtenä tekemässä ja tunnet jokaisen asiakkaan ja jokainen työ menee kauttasi niin, että sekin on sinulle tuttu ja huolehdit sitä kunnialla eteenpäin. Siinä kirjapainossa, jossa nyt olet työssä, vanha toimitusjohtaja toi usein itse painotyöt asiakkaille silloin alkuvaiheessa juuri siitä syystä ja myöhemmin vielä vanhasta tottumuksesta.
#
Jokainen työntekijä oli sen tuttu ja jokainen työntekijä tulee aluksi olemaan sinunkin tuttusi ja jokainen laite painossa. Jokaisen työn läpi vieminen on jokaisen työntekijän huolena ja sinulla vielä rahoitus.
#
Myöhemmin, jos firma kasvaa, kaikki muuttuu. Asiakkaita on niin paljon, ettei pienimpiin enää ehditä kiinnittää huomiota. Työtä on niin paljon jo muualla talossa, ettei aikasi riitä enää pelkkään töiden seuraamiseen tuotannossa.
#
Lisää väkeä palkataan ja niille jokaiselle annetaan osa tehtävistä ja ne hoitaa niitä. Firman pystyssä pitäminen ei enää kiinnosta kaikkia niin kuin omistajia, syntyy selkkauksia palkoista ja työasioista, lakkoja paikallisista asioista ja valtakunnallisista asioista.
#
Painajat huolehtivat painamisesta, työnjohto siitä, että kaikki tapahtuu riittävän hyvällä laadulla ja mahdollisimman halvalla ja myyjät siitä, että tuotteet myydään riittävän hyvään hintaan. Näinhän ne firmat kehittyvät. Lopuksi firman sisällä on toisilleen vieraita, omia etujaan ajavia ryhmiä.
#
" En usko sosialismiin sen nykyisin toteutuneissa muodoissa enkä siirtymiseen äkkiä johonkin kokonaiseen systeemiin, kaikkeen on kasvettava, ja sen kasvun on tapahduttava koululaitoksessa ja työelämässä. Yritystä ei milloinkaan saisi paisuttaa liian suureksi ja jos se liian suureksi pyrkii kasvamaan se on jaettava pienempiin osiin, niin pieniin, että jokainen osa suurestakin on taas pieni yritys ja itsenäinen. Yrityksen voitonjako on sitten eräs tapa kasvattaa ihmisiä.
#
Jos sinä esimerkiksi heti alun perin rakentaisit yritystäsi niin, ettet itsellesi ja muille omistajille pyrkisi voittoja siirtämään vaan ottaisit palkkasi sellaisena, että se tarpeisiisi riittää, niin se jo olisi hyvä.
#
Niitä voittoja, joita ei sijoiteta yrityksen kehittämiseen, jos niitä jää, ne pyrkisit jakamaan osin kaikille yrityksessä työskenteleville ja varaamaan tietyn osan voitosta vielä johonkin aivan yrityksen ulkopuoliseen asiaan, sellaiseen, jonka kaikki työntekijät näkisivät tärkeäksi, niin sellainen olisi jo aikamoista kasvatusta ja veisi maailmaa eteenpäin enemmän kuin monet hartaat puheet.
#
Voiton jaosta pitäisi kaikkien niiden olla päättämässä, jotka sitä ovat olleet hankkimassa. En tiedä, miten tämä onnistuisi ja miten se olisi toteutettavissa, mutta keinoja varmasti keksii se, joka niin haluaa ja jolla on mahdollisuuksia niitä toteuttaa." Tällaisia minä täällä mietin, vaikka kohta on jo multaa suussa.
#
Niin tuntuu olevan kiire ennen kuolemaa, etten tämän pidempään ehdi sinulle kirjoittaa. Ehkä et nyt ymmärrä mitä tarkoitan, toivottavasti vielä joskus. Talouselämän ja siinä toimivien yritysten tarkoitus ei saa olla voittojen kerääminen joidenkin yksityisten käyttöön, vaan ihmisten palveleminen.
#
Työnjaon tehtävä tulevaisuudessa ei ole rationalisoinnilla saavutettujen voittojen kasvattaminen vaan ihmisten palveleminen ja kertyneet voitot tullaan tulevaisuudessa selvästi osoittamaan niihin tarkoituksiin, jotka ihmiset itse kokevat tarpeellisiksi mutta eivät itsessään suoraan ole tuottavaa työtä, tieteisiin, taiteisiin, henkiseen elämään.
#
Todellisuudessahan näin tapahtuu nytkin, mutta verotuksen kautta toteutettuna se ei anna ihmisille käsitystä siitä, mihin heidän työllään jalostama voitto häviää. Ilmari Pihlaja P. S. Olemme kaimoja, vaikka siitä ei koskaan puhetta ollutkaan ja Kalevalan Ilmarisen kaimoja myös."
#
Panin kirjeen avonaisena pöydälle. Vuokraemäntä tuli oveen koputellen sisään. Taitoin kirjeen ja panin sen lompakkooni, vuokraemäntä käveli puoleenväliin huonetta pöydän eteen, katseli kirjeen taittamistani.
#
- Toivottavasti siinä ei ollut mitään ikävää asiaa, se sanoi. - Ei ollenkaan, sanoin. - Sitä minä vain tulin sanomaan, että minun kyllä täytyy tämän kuukauden vuokra pitää kokonaisena, kun tämä irtisanominen tuli näin yhtäkkiä. - Sehän on selvä. - Ettei tule mitään juttua siitä sitten jälkeenpäin? - Ei tule. - Pitäisikö siitä tehdä paperi oikein? - Ei tarvitse, sanoin.
#
Vuokraemäntä lähti kävelemään huoneesta takaperin ulos, huolissaan vielä saatavistaan, meni jo käytävään mutta kurkkasi vielä takaisin. - Minulta jää sitten molemmat huoneet tyhjäksi, kun neitikin nyt muuttaa. - Vai niin, mihinkäs se?
#
- Sillä on liikkuminen tullut niin hankalaksi ja ei se oikein muutenkaan saa itsestään huolta pidetyksi; eikä minulla ole aikaa sitä hoitaa ja hypätä sen asioita pitkin kaupunkia.
#
- Minä haen tavarani torstaina iltapäivällä. Perjantaiaamusta tämä on vapaa. Kyllähän näille aina kysyjiä on, sanoin. - En minä sitä, mutta aina se on hankala ottaa uutta ihmistä, siinä on sellainen pelko, että saa vaikka kuinka jumalattoman, vuokraemäntä selitti. - Sehän siinä tietysti on. - Te olette ollut niin siisti vuokralainen, se sanoi ja lähti sitten viimein menemään.
#
Katselin mukaan otettavia vaatteita ja tavaroita ja menin ulos ja autoon. Näytin Annikille kirjettä, se luki sen ja naureskeli vanhan Pihlajan huolta voiton jakamisesta, vaikka painoa ei ollut vielä edes hankittu ja voiton jakamisesta tuskin huolta pitkiin aikoihin. Minäkin arvelin, että voitto kyllä saataisiin jaetuksi ilman suurempia äänestyksiä, jos sitä syntymään rupeaisi. Annikki taittoi kirjeen jonkin kirjan väliin ja pani kirjan muiden kirjojensa joukkoon piirongin päälle.
#
Aamulla olin töissä. - Herra on lomansa pitänyt, Sipola, luottamusmies sanoi minulle. Se istui kopissa ja katseli, kuinka selvittelin työlistoja ja katselin koneisiin pantavia töitä ennen töiden alkamista, tupakoi, odotteli apumiestään ja muiden painajien töihin tulemista.
#
- Ei se varsinaisesti mikään lomakaan ollut, minä sanoin. - Toiset ne kulkee miten haluaa; minun piti tulla sellaista sanomaan, etten tänäänkään kai ehdi paljon koneella olemaan. Älä sille pane mitään kiireellistä. - Mikset? - Täällä neuvotellaan tänään, jos et ole kuullut, se sanoi. - Olen minä jotakin kuullut.
#
- Eilen neuvoteltiin, tänään neuvotellaan. - Se on hyvä se. Neuvottelemallahan asiat selviää sanotaan sovellutusohjeissa. Mitä niihin kuuluu? sanoin. - Siellä tutkitaan mitä kaikkea työnantaja on tyrinyt, Sipola sanoi.
#
- Joko irtisanomisista on sovittu? - Niihin ei mennä, ei me suostuta, se sanoi. - Mitä sitten aiotaan tehdä? - Lomautuksilla yritetään ensin päästä eteenpäin ja voi olla, että selvitään silläkin, kun vähäksi ajaksi lyhennetään työviikkoa.
#
Sipola lähti halliin, kun painajia rupesi tulemaan painon ovesta koneille. Se jutteli miesten kanssa koneilla. Menin kopista ja katselin, missä vaiheessa työt olivat ja mitä peltejä oli tullut alas telineisiin. Nostelin niitä ja luin ja vertasin työlistoihin. Määräsin Sipolan koneeseen painajan joutilaammasta koneesta, jossa apumiestä ei tarvittu.
#
Menin koppiin ja otin paperin, jossa minulla oli lakitoimistojen numeroita ja nimiä rivissä. Soitin pariin, niistä ei vastattu. Kello ei ollut vielä kahdeksaakaan.
#
Sipola meni sitomon luottamusmiehen kanssa portaikon ovesta ulos. Odotin, että kello tuli yhdeksän ennenkuin uudelleen yritin soittaa. Sain parista numerosta jo vastaamaan ja selitin niihin asian. Kyselin hintoja ja niiden halukkuutta asiaa ajamaan, lupasin vielä miettiä minkä toimiston ottaisin ja kerroin soittavani uudelleen iltapäivällä. Hinnat tuntuivat kovin samanlaisilta, laskeskelin niitä lyijykynällä kartonginpalaselle.
#
Painaminen meni aamupäivällä paljoksi puhumiseksi ja sain usein olla hätistelemässä miehiä koneille. Kahvitunnilla juttelin muiden osastojen työnjohtajien kanssa.
#
Saari oli sopinut ostettavan painon kanssa neuvottelun iltapäivällä; ruokatunnilla neuvottelijat tulivat syömään kabinetista ruokasalin puolelle, mutta istuivat muille puhumatta yhteisessä pöydässä salin takana ja lähtivät pian takaisin neuvotteluhuoneeseen.
#
Iltapäivällä soitin yhteen lakiasiaintoimistoista ja sovin tapaamisesta torstaina puolen päivän jälkeen. Kun toisen vuoron työnjohtaja kolmelta tuli vuoroonsa, pyysin sitä tulemaan torstaina jo puolelta päivin, se sopi sille, lupasin korvata sen joskus ajassa.
#
Olin jo lähdössä pois, kun luottamusmiehet tulivat neuvottelusta, Sipola sai koottua molemmat vuorot koneiden taakse ja me menimme toisen vuoron työnjohtajan kanssa kuuntelemaan, mitä Sipola halusi kertoa.
#
- Saadaanko me kuunnella ja? kysyin. - Eiköhän teille anneta työnantajan puolelta omat tiedotukset, Sipola sanoi. - Niinkö on salaista? - Tulee siitä liittojen virallinenkin tiedotus vielä. - Jos sitten pitää jäädä sitä odottamaan, sanoin.
#
- Sen verran minä sanon teille, että pääsette rauhaan, että nyt on sovittu toisen vuoron lomauttamisesta määräajaksi, Sipola sanoi. - Kumman vuoron? painajat huusivat heti. - Ei niin, tasan, vaan puolet pois nyt ja takaisin määräajan kuluttua ja jos tilanne silloin on vielä yhtä huono niin loput sitten, Sipola huusi. - Me ei saatana siihen suostuta, painajat sanoivat. - Se on jo sovittu, Sipola sanoi.
#
Ne jäivät sitä selvittämään, minä lähdin painohallista konttorifaktoreiden kerrokseen; ajattelin mitä toisen vuoron lomauttaminen minulle merkitsisi. Saari puhui puhelimeen, kun tulin sen huoneeseen ja istuin erillisen asiakkaiden pöydän viereen tupakoimaan; Saari puhui puhelimeen ja teki minuun päin kaikenlaisia naamaliikkeitä, vastasi välillä aina kohteliaasti puhelimeen, väänteli taas naamaansa ja sai puhelun sitten lopetettua.
#
- Ne lomauttaa toisen vuoron täällä, sanoin. - Vai niin. Sitä se Martikainen kyllä arveli jo aamulla, Saari sanoi. - Se on minulle kai menoa heti ja, sanoin. - En usko. - Mitäs ne kahdella mestarilla yhdessä vuorossa tekisi, minä epäilin. - Kai talosta jotakin hommaa löytyy, Saari sanoi, asia ei sitä tuntunut vielä paljon kiinnostavan, itse se kai olisi viimeisten lähtijöiden listassa.
#
- Parempi minun olisi päästä tästä kokonaan häipymään, minä sanoin. - Minä sovin, että me tullaan neljän maissa sinne, mutta voidaan me kai aikaisemminkin mennä, Saari sanoi. - Minulta päivä jo päättyi, sanoin.
#
Saari kokosi paperit pöydältään yhteen pinoon ja tunki ne kirjoituspöydän laatikkoon, järjesteli tavarat pöydällä järjestykseen, almanakkaa, naittajaa, mittaa, luuppia, reijittäjää siinä oli. - Olen leipäni ansainnut, se sanoi. - Lähdemmä, sanoin.
#
Saari otti takkinsa käytävän naulakosta, kävi ilmoittamassa keskukseen lähdöstään, kiersimme kellokorttien kautta, minä leimasin korttini ja tulimme talosta ulos. Oli kirkas ilma ja kuiva.
#
Olin tullut aamulla kävellen Annikin asunnolta ja menimme nyt Saaren autoon. Se kiitteli autoaan kaupunkiin asti, sai parkkipaikan painon läheltä mittarista ja etsiskelimme sopivia kolikoita taskuistamme.
#
- Ollaan sen verran aikaisia, että voitaisiin juoda kahvit, Saari sanoi. - Jos tykkäät, sanoin. Kävelimme kadun yli.
#
- Se on vähän erikoinen herra, jutellaan vähän siitä muutenkin ennenkuin mennään sinne. Juoppo se on kova mutta sillä ei ole väliä.
#
Puhelimessa se päivällä vaikutti aivan selvältä. Siitä ei kyllä huomaa ja niin kauan kun se on valveilla sen järki leikkaa ja se muistaa kaiken mitä sovitaan. Jos se nukkuu, sille ei kannata ruveta puhumaan, Saari kertoi.
#
Menimme nakkikioskin edestä naisten vaatetusliikkeen toiseen kerrokseen kahville. Siinä oli ravintola, jonka etuosa kahvilana. Portsari vei meiltä takit, kahvit saimme tiskiltä.
#
Etsimme vapaan ikkunavierilooshin, istuimme ja Saari kaiveli salkustaan niitä laskelmia, joita olimme tehneet. - Siitä pidetään kiinni, että niistä vanhoista koneista ei juuri mitään kannata maksaa. Huoneisto siinä on arvokas ja asiakaskunta, Saari sanoi.
#
- Kyllä ne koneet minua vähän hirvittää, sanoin. - Uusitaan niitä pikkuhiljaa. - Se on muutenkin niin helvetin hankala paikka, sanoin. - Rupeeko kaduttamaan? - Ei nyt sentään. - Sano pois, jos et uskalla alkaa. Minä yritän siinä tapauksessa yksin, Saari sanoi. - Katsotaan nyt ensin, sanoin.
#
Saimme kahvit juotua, kello rupesi olemaan neljä. Kahvilassa istui nuoren näköistä väkeä; taempana ravintolan puolella oli vielä tyhjää, baaritiskiä vasten pari kaljanjuojaa nojailemassa. Portieri antoi vaatteemme paria markkaa vastaan takaisin, menimme alas.
#
Kadulla Saari vihelteli "Muukalaisia yössä". Pääsimme hissillä painon kerrokseen ja ovesta sisään. Kyselimme johtajaa vanhalta konelatojalta, joka naputteli rivejään kuumakoneesta ensimmäisessä huoneessa. Se nikkasi päällään peremmälle.
#
Konttori oli entisen keittiön vieressä palvelijanhuoneessa, ovi sinne auki ja kun katselimme sisään näimme omistajan sinisessä verryttelypuvussa, tohvelit jalassa, pää pöydällä, kuorsaamassa. Pään vieressä pöydällä oli viinapullo ja lasi.
#
- Oli se sittenkin juopottelemassa, Saari sanoi. Se aiheutti kuorsauksessa katkon, mutta sitä ei kestänyt kauan. Katselimme aikamme ja menimme sitten painon puolelle. Kiersimme vielä katselemassa paikkoja ja koneita. Painaja kertoi omistajan olleen jo monta päivää juovuksissa ja nukkuneen yöt painossa paperipaalien päällä.
#
- Kuinka teillä työt riittää? kysyin. - Miksei riittäisi, painaja sanoi. - Kuka ne hankkii? - Johtaja tietysti. - Tuossa kunnossa? - Vanhat asiakkaat tuo meille työt suoraan ja me sovitaan hinnoista niiden kanssa. Kyllä johtaja aina välillä on virkeämpikin, painaja sanoi. Naureskelimme sitä ja katselimme koneita ja kyselimme, kuinka ne vielä pelasivat.
#
Siinä kierrellessämme omistaja oli herännyt ja tuli myös painoon, näki meidät ja tuli kättelemään. - Mäkinen, se esitteli. - Meidän piti tulla siitä kaupasta neuvottelemaan, Saari sanoi. - Niin, aivan oikein, Mäkinen sanoi.
#
- Olisiko parempi sopia joku toinen päivä? Saari kysyi. - Minkä takia? Mäkinen ihmetteli. Menimme konttorihuoneeseen, Mäkinen raivasi tilaa tuoleilta nostelemalla painotöitä ja malleja lattialle seinän viereen pinoon. Istuimme. - Maistuisiko? Mäkinen kysyi votkapulloa näyttäen.
#
- Minä olen autolla, Saari sanoi. - No sinä otat kumminkin. Mikä sinun nimesi taas oli, Mäkinen sanoi minulle. - Autio, minä sanoin. - Niin niin, mutta etunimi? - Ilmari. - No Ilmari ottaa kaveriksi, Mäkinen sanoi. - Kyllä se voi ottaakin, Saari sanoi. - No jos nyt vähän, minä arvelin.
#
Mäkinen otti lasin takaansa tarjottimelta, löi sitä tyhjäksi, katseli valoa vasten, kaatoi lasin puolilleen votkaa ja ojensi minulle pöydän yli. - Kyllä viina siitä basilliskot tappaa, se sanoi. Otin lasin, Mäkinen kaatoi itselleen täyden, nostimme ja kilistimme, raaka lämmin votka maistui polttoaineelta. En voinut juoda sitä paljon.
#
- Kolmesataatuhatta kun panette tähän kouraan niin tämä on teidän, Mäkinen sanoi juotuaan ja ojensi kämmenpohjansa pöydälle. - Mistä me kaksi perseaukista miestä sellaiset rahat revitään, Saari sanoi. - Perseaukisten ei pidä kulkea painoja ostelemassa, Mäkinen sanoi.
#
- Ei no, puhutaan nyt järkeä, Saari sanoi. - Kolmesataa tuhatta, Mäkinen sanoi. - Mikä tässä niin paljon maksaa, minä ihmettelin. - Pelkkä huoneisto on jo sataviisikymmentä tuhatta ja koneet päälle, Mäkinen sanoi.
#
- Tuollaisia koneita myydään tässä maassa joka päivä kaksikymmentä penniä kilo, minä sanoin. - Onko noin, Mäkinen sanoi ja rupesi tuijottamaan minua. - Varmasti on, sanoin. - No ryyppy sille, Mäkinen sanoi ja nosti taas lasiaan.
#
Otimme ryypyt, Mäkinen ei saanut minusta silmiään irti, minä yritin katsella sen ohi takana olevaa ikkunaa, ulkona siipirakennuksen seinää ja seuraavalla tontilla olevan talon peltikattoa.
#
- Kyllä se on liian kova hinta, Saari sanoi. - Kova on firmakin, Mäkinen sanoi. - Ei niin kova, Saari sanoi.
#
Mäkinen rupesi nyt tuijottamaan sitä vuorostaan ja jätti minut rauhaan. Saari otti paperit salkustaan ja rupesi niitä tutkimaan, merkkaili kuulakärkikynällä jotakin papereidensa marginaaleihin.
#
- Jos te tämän hyvin hoidatte niin te nyhdätte sen rahan tästä kahdessa vuodessa ja elätte itse vielä hyvin päälle. Osaamisesta se kyllä on kiinni, Mäkinen sanoi. - Mitä sitten myyt? Saari sanoi.
#
- Minä kuolen kohta, Mäkinen nyyhkäisi, otti taas ryypyn, sai jo lasinsa tyhjäksi ja kaatoi lisää, ei muistanut tarjota minulle enkä minäkään sitä siitä muistuttanut. - Et sinä mihinkään kuole, Saari sanoi. - Kaikki sisuskalut tohjona, ne voi yhtenä päivänä tulla sieltä paskan mukana kaikki pellolle.
#
Ei jää Mäkisen Viljosta kun nahka päälle ja luut sisälle. - Älä nyt hulluja puhu, Saari sanoi. - Tosi on. Korkeintaan kaksi vuotta on annettu elinaikaa. Ketään ei ole joka suremaan jäisi, sen takia minä tämän myyn. Minä elän tämän loppuni sillä rahalla kumminkin hyvin.
#
Jos minä voisin odottaa, minä saisin tästä kaksisataatuhatta enemmän koska tahansa, pelkästä asiakaskunnasta. Tosi on, Mäkinen sanoi. - Kyllä kai siinä tinkimisen varaa kumminkin on? Saari kysyi.
#
- Täällä on kuule papereitakin monen kymmenen tuhannen markan arvosta sisällä, pitäs olla ainakin laskujen mukaan. Kysykää painajilta ja laskekaa vaikka jos ette muuten usko. Ne kuuluu kaikki kauppaan. Minä en ota lähtiessäni muuta kuin palttoon naulasta, Mäkinen sanoi.
#
- Ei me niin paljoksi tämän hintaa kumminkaan laskettu, minä sanoin. - Sille minä en mahda mitään, Mäkinen sanoi. Se otti lasin tyhjäksi, äkkiä sen pää nuukahti pöytää vasten, jäi siihen asentoon johon oli tippunut ja pian se alkoi kuorsasta, kummallisella röhisevällä äänellä, jossa tuntui olevan paljon räkää ja limaa joukossa omaa ääntänsä antamassa.
#
- Neuvottelut taisi loppua tältä päivältä tähän, Saari sanoi. Se etsi kirjoituspöydältä paperia mutta ei löytänyt sopivaa ja haki sitten painon puolelta kolmosen arkin, taittoi sen sopivasti, kirjoitti paperille:" palaamme asiaan ",ja laitteli sen sitten Mäkisen eteen niin,että se herätessään sen heti siitä näkisi.Lähdimme.
#
- Sellaisia rahojahan me ei saada mistään, minä sanoin kadulla. Saari vihelteli edelleen "Muukalaisia yössä", heitti minut autollaan Annikin asunnolle.
#
Olimme autossa sopineet, että Saari hoitelisi pankkeihin soittelun, se oli sille konttorilta helpompaa ja menisimme sitten yhdessä neuvottelemaan lainaehdot selviksi. Aamupäivällä se tuli painoon ja kertoi soitelleensa kaikki pankit, rahaa ei tulisi mistään. Se oli sen pituinen se.
#
Lomautuksista riitti paljon puhumista painajien ja luottamusmiesten kanssa ja töiden läpiviemisestä ennen lomautusten alkamista, siihen menisi neljätoista vuorokautta. Sipola kertoi mitä neuvotteluissa oli tapahtunut.
#
Kävin kysymässä Martikaiselta talon auton lainaksi muuttoa varten ja se lupasi auton neljältä. Vähän ennen ruokatunnin alkua keskus soitti ja ilmoitti minulle olevan aulassa vieraita. Menin hallin läpi aulaan.
#
Kalervo ja Seppälä istuivat aulassa mainostaulujen alla penkillä odottamassa, nousivat ylös ja kävelivät vastaan minut nähdessään. - Mitä roistot, minä sanoin.
#
Menimme yläkertaan ruokalaan, se oli jo täynnä väkeä. Otimme kahvit ja löysimme vapaan pöydän, Seppälä ja Kalervo olivat molemmat puku päällä ja kravatti kaulassa, siistimmän näköisinä kuin viimeksi ne nähdessäni.
#
- Minä menen lakimiehen puheille yhdeksi. Saatkin tulla mukaan, minä sanoin Kalervolle. - Mahtaako se mitään hyövätä, se epäili. - Saat tulla itse sopimaan ja selittämään sinne. - Vähemmän minä tiedän kuin sinä, se sanoi.
#
Kahvia juodessamme kerroin sille kaiken, mitä olin kylällä saanut selville ja mitä Olli oli kertonut Pietarsaaressa. - Kyllä tuon voi siitä poliisista uskoa, Seppälä sanoi. - Ei tätä näin päästetä menemään, sanoin. - Sillä on poikien lausunnot paperilla ja jos ne pitää ne käräjillä niin sille ei voi mitään, Kalervo sanoi.
#
- Kyllä väärä vala kumminkin on kova paikka. Ei ne sitä miettimättä mene enää tekemään, sanoin. - Kyllä mulla on kavereita, Kalervo sanoi. - Itsepä ne olet valinnut, sanoin.
#
Kalervo kertoi, kuinka poliisi oli päästänyt sen putkasta, uhkaillut linnasta ja kertonut muistavansa vielä minutkin, kun se aika tulisi; lähettänyt lämpimiä terveisiä ja pyytänyt käymään kylällä sopivan hiljaisena iltana, kun silläkin olisi aikaa jutella. Seppälän se oli löytänyt jo ennenkuin oli kotiin ehtinyt käymään, ottanut kotoa vain vaatteita mukaan ja tullut Seppälän mukana sen autossa tänne.
#
- Me ruvetaan Kalervon kanssa tekemään yhdessä kauppoja, Seppälä sanoi. - Aina vain paranee, minä sanoin. - Minun seurassa sille ei pääse tapahtumaan mitään tollasta, Seppälä sanoi. - Ei varmasti.
#
- Meillä on nyt sellainen liike menossa, että me ajetaan Haaparannan puolelle. Siellä on mulla yksi tuttu tukkuri, me tuodaan vähitellen pirunmoinen erä pornolehtiä ja kaupataan ne maalle, Seppälä sanoi. - Älkää nyt helvetissä, minä varoitin.
#
Seppälä selitti tekevänsä varaston tuttuun taloon Kemin ja Oulun välille, ajelevansa pornon riittävän pienissä erissä Tornion ja Ylitornion ja Pellon tulleista, saavansa viikon aikana laillisesti maahan pakettiautollisen tavaraa, lähtevänsä heti sisämaahan ja myyvänsä koko kuorman varmasti ennen Kajaania jo loppuun, saavansa lehdet Ruotsin puolelta tukkurilta kolmeen markkaan kappale, vanhoja palautettuja lehtiä ja myyvänsä ne isännille maaseudulla viiteentoista markkaan kappale, kolmessa päivässä menisi tuhannen lehteä kevyesti, yksityisille ostajille ja niille liikkeille, joihin sillä olisi jo suhteet valmiina, tuhat lehteä olisi kaksitoista tuhatta markkaa selvää rahaa eikä mikään huono tienesti kolmessa päivässä.
#
- Kyllä pitää olla hulluja miehiä, minä sanoin. - Niin se tuntuu, mutta kyllä pornoa uppoaa tähän maahan.
#
Kun ensimmäinen erä on myyty, me tehdään sama liike ylempänä ja vaikka pari kertaa taas Tornion tullissakin. Me kootaan mukavat rahat niin, Seppälä sanoi. - Aiotko sinäkin Kalervo siihen ruveta? minä kysyin. - Mitä mun on väliä, Kalervo sanoi. - Luulisi olevan. - Onhan ainakin rahaa istua linnassa, se sanoi.
#
- Maksaa se sun lakimiehesikin jotakin, Seppälä sanoi. - Kyllä ne rahat muutenkin olisi löytynyt, väitin. - Mistä ne olisi löytynyt? Ei multa ainakaan, Kalervo sanoi. - Vaikka multa sitten, sanoin.
#
- Tässä ei ole mitään laitonta, Seppälä väitti. - Olisit pysynyt vain niissä Tuhannen ja yhden yön saduissasi, minä sanoin. - Niitä me tietysti myydään myös, tämä vain täydentää meidän valikoimaa.
#
Jos firma erikoistuu vaan yhteen tuotteeseen niin siinä voi käydä heikosti, sitä on liian riippuvainen suhdanteista. Sen voit lukea vaikka mistä, Seppälä sanoi. Kyselin, oliko se joku merkonomi ja se kertoi myyneensä joskus Sinisen Kirjan oppikirjoja, lueskelleensa niitä huvikseen matkustajakodeissa.
#
- Saatte kumminkin tulla minulle muuttomiehiksi, sanoin. - Koska sinä muutat? - Tänään neljän jälkeen. - Sehän sopii kyllä, Seppälä sanoi.
#
Menimme alas, Kalervo ja Seppälä tulivat painoon työnjohtajan koppiin istumaan ja odottamaan. Kun toisen vuoron työnjohtaja tuli, minä selvitin sille missä mallissa työt olivat ja me lähdimme.
#
Kalervo tuli autooni ja ajoimme kaupunkiin, Seppälä pakettiautollaan perässä.
#
Sain pysäköityä auton pankin eteen ja kävin juttelemassa Annikin kanssa pankissa muuton. Seppälä saatteli meitä lakimiehen toimistolle ja lupasi odotellessaan käydä ostamassa viinakaupasta muuttoharjakaiset.
#
Menimme Kalervon kanssa hissillä neljänteen kerrokseen ja sisään ovesta, jossa oli toimiston kyltti. Kun painoimme kelloa, ovi avattiin sisältä summerilla.
#
Eteisessä istui tiskin takana tyttö, se näytti meille yhtä ovista, kun kerroimme nimemme ja sen lakimiehen nimen, jonka kanssa olimme sopineet tapaamisen.
#
Koputin oveen, sisältä huudettiin ja menimme huoneeseen. Lakimiehellä oli suuri huone ja kirjoituspöytä, seinällä hylly kirjasarjoja, nurkassa vanha vaalea kakluuni, jossa sinisiä koristeita emalissa.
#
Lakimies nousi kättelemään ja esittelemään itseään, istui ja käski istumaan tuoleja näytellen. Se otti muistilehtiön kirjoituspöydän laatikosta ja kynän pöydältä telineestä ja rupesi tenttaamaan meitä, kirjoitti kaikki kysymyksensä muistiin ja meidän vastauksemme niihin. Kalervo ei muistanut vieläkään mitään ja minä kerroin, mitä kylällä olin saanut selville ja Pietarsaaressa.
#
- Eikös ne ole jotenkin jäävejä ne molemmat todistajat? minä kysyin. - Sitä on paha todistaa, lakimies sanoi. - Pakkohan se on jotenkin voida. - Sukulaisuus on kyllä yksi, mutta ei tämä kummallekaan asianosaiselle ole sukua tämä todistaja vaan poliisille, lakimies sanoi.
#
- Kyllä se viinajuttukin on ihan selvä, sanoin. - Milläs senkin todistatte? - Eihän se minun asiani olekaan, minä sanoin. - Minä vain huomautin. - En minä tiedä, sanoin. - Me haastamme tämän kolmannenkin miehen todistajaksi. Täytyy yrittää, lakimies sanoi.
#
- Pitäähän sitä nyt joku tolkku touhuissa olla tässäkin maassa, minä sanoin. - Eikä siinä varmasti muita ollut näkemässä tapausta lakimies sanoi. - Saattoihan sen joku nähdä. Tanssit oli jo loppuneet ja väkeä kyllä menossa autoille, Kalervo sanoi.
#
- Jos sitä kuuluttaisi vaikka sanomalehdessä, lakimies mietti. - Ei helvetissä, Kalervo sanoi. - Voisi siitä jotakin apua olla, lakimies sanoi. - Sitä ette minulle kyllä enää tee, Kalervo sanoi. - Ei sitten, jos siltä tuntuu, lakimies sanoi.
#
Annoin sille uuden osoitteeni ja Kalervon kotiosoitteen. Se lupasi soittaa, jos jotakin vielä pitäisi selvittää ja ilmaantua käräjäpaikalle kun Kalervolle olisi haaste tullut ja se hänelle toimitettu.
#
Jätimme lakimiehen kirjasarjojensa eteen ja menimme eteistytön ohi ja portaita ulos kadulle. Kävelimme autolle, Seppälä istui jo omassaan lehteä lukien, avasi etuikkunan ja näytti siitä makkarapötköä, jonka päästä oli jyrsinyt jo palan ja haukkasi taas makkaraa ja leipää, paljasta. Maitoa sillä oli litran maitopurkissa ja se ryyppi siitä välillä.
#
- Meidänkin pitäisi syödä jotakin, sanoin. - Kyllä tuossa lakimiehessä taitaa mennä rahat hukkaan, Kalervo arveli. - Paha sinne kuule sinun yksinkin on mennä seisoskelemaan, sanoin. - Tiedä vaikka parempi, Kalervo sanoi. - Älä kuule naurata, sanoin.
#
Menimme vastapäiseen baariin ja saimme tiskiltä lounasannokset pakotetusta vanerista tehdyille tarjottimille, aseet kassan luota ja maidon maitoautomaatista, josta se valui laseihin metallisen putken läpi.
#
Kun söimme, Seppälä tuli baariin, otti kahvikupin tiskiltä ja tuli pöytään. - Selvisikö mitä? se kysyi. - Kyllä, sanoin. Seppälä ryysti kahviaan, sytytti savukkeen, saimme Kalervon kanssa syödyksi ja Kalervo haki kahvit tiskiltä, kun annoin sille rahat.
#
Se toi kupit uudella tarjottimella ja järjestelimme astioita ja tarjottimia pöydällä pienempään tilaan. - Etsisit itsellesi kunnollisen työn, minä sanoin Kalervolle. - Esimerkiksi mitä? se kysyi. - Vaikka mitä.
#
- Kauppa se on joka kannattaa eikä maanviljelys, Seppälä sanoi. - Saatana ton huijarin porukassa sinä et opi muuta kuin huijariksi, minä sanoin.
#
- Sinä Autio olet aina ollut sitte kohtelias mies, Seppälä sanoi. - Minä en tykkää siitä, että sinä ton kakaran turmelet, sanoin. - Enhän minä sitä tappamaan ole opettanut, Seppälä sanoi. - En minä ketään tappanut olekaan, Kalervo sanoi.
#
- Pienempi rikos se pikku huijaus on kun tappo ja tässä on vaan kysymys rehellisestä kaupankäynnistä. Tiedätkö sinä Ilmari, mitä kaupankäynti on? Seppälä kysyi. - En kai sitten. - Se on jo olemassa olevan tarpeen tyydyttämistä. - Noinko olisi? - Lue vaikka mistä.
#
- Tarvetta tuntuu olevan monenlaista, sanoin. - Niin on kauppaakin, ei kaikki voi olla rautakauppiaita, Seppälä sanoi. - On siinä mulla sahurit liikkeellä, sanoin.
#
Saimme kahvit juotua ja menimme ulos. Katselimme ettei Seppälän autossa ollut kuin muutama laatikko Tuhannen ja yhden yön satuja ja siirsimme ne minun autoni takakonttiin.
#
Hain uuden asunnon avaimen Annikilta pankista, lupasin tulla odottamaan sitä viideltä pankin eteen. Ajoimme kahdella autolla kämpälleni.
#
Vuokraemäntä tuli ulkoportaille asti vastaan ja esittelin sille Seppälän ja veljeni, se pyyhki kätensä esiliinaan ja kätteli niitä. - On se surku kun tämä Autio lähtee, niin hyvä vuokralainen. Vaikka kyllähän sen ymmärtää, naimisiinhan sitä nuoren ihmisen on mentävä. Nuorena mekin miesvainajan kanssa mentiin naimisiin eikä kertaakaan sitä kaduttu, vuokraemäntä selitti portailla ja eteisessä.
#
- Kyllä Ilmari on hyvä mies, Seppälä sanoi. - Oikein erinomainen ihminen, vuokraemäntä vakuutti. - Niin mukavaa kaveria minulla ei ole ollut ikinä, Seppälä väitti. - Jos vain samanlaisen vuokralaisen vielä joskus löytäisi, vuokraemäntä sanoi.
#
Menimme ylös, vuokraemäntä jäi seisomaan portaiden alapäähän eteiseen. Hain matkalaukun yläeteisen komerosta ja pari pahvilaatikkoa. Pakkasin tavaroita niihin ja pois heitettäviä tavaroita kasaan keskelle lattiaa.
#
Kalervo ja Seppälä istuivat sängyn laidalla katselemassa, täyteen kustut kaljapullot naurattivat niitä eivätkä ne suostuneet lähtemään niiden kanssa roskalaatikoille. Kävin viemässä ne itse, huonekalut olivat kaikki vuokraemännän ja liinavaatteet. Sain mahtumaan tavarani matkalaukkuun ja kahteen pahvilaatikkoon.
#
- Tämä Ilmari on rikas mies, mutta tavaraa se ei ole kova keräämään, Seppälä sanoi. - Se kerää hengen aarteita, Kalervo sanoi. - Turpa kiinni ja kantakaa, minä sanoin. Ne ottivat laatikon kumpikin ja minä matkalaukun.
#
Alaeteisessä annoin avaimen vuokraemännälle, se ravisteli kättäni ja toivotteli kaikkea hyvää, minä samoin; Seppälä laski laatikon lattialle portaiden päähän, irrotti vuokraemännän käden ja rupesi sitä vatkaamaan.
#
Menin ulos ja panin matkalaukun Seppälän pakettiauton taakse. Seppälä tuli sisältä naureskellen, vuokraemäntä sen perässä. Vuokraemäntä jäi portaille vilkuttamaan.
#
- Muistakaa nyt varmasti joskus käydä, se huuteli. - Kyllä muistetaan, minä huusin. - Noin kaunista naista ei kukaan voi unohtaa, Seppälä huusi. Hyppäsin autooni ja lähdin ajamaan.
#
Varmistin peilistä, että Seppälä seurasi, käännyin kaupungille päin. - On se tuo Seppälä kyllä yhden sortin hullu, sanoin Kalervolle. - Minusta se on hauska kaveri, Kalervo sanoi. - Kohta olet itse samanlainen. - Se tekee rahaa. - Mahtaako tehdä? - Varmasti. - Muussakin kuin puheissaan? - Kyllä minä uskon. - Uskon asiaksi se voi jäädäkin, epäilin.
#
Tulimme pankin eteen ja jäimme siihen odottamaan. Kello oli vasta puoli neljä ja katselimme, kuinka väkeä tuli ja meni pankista. Kävin soittamassa Martikaiselle painoon, etten tarvitsisi autoa. Martikainen oli kovin kiireisen tuntuinen ja lyhytsanainen. Ajattelin mahtoiko se jotakin merkitä.
#
Otin puhelimesta tullessani lehden Seppälän autosta ja luin sitä odotellessani. Kalervo kävi ostamassa tupakkaa pyydettyään siihen minulta ensin rahat. Emme puhuneet paljon. Seppälä kyllästyi istumaan yksin autossaan ja tuli koputtamaan autoni ikkunaan, Kalervo laski sen omasta ovestaan takapenkille istumaan.
#
- Minun piti ostaa oma paino, olisit voinut ehkä päästä siihen töihin, sanoin Kalervolle. - Mikset ostanut? Seppälä kysyi. - Ei saatu rahaa pankista. - Sen nyt arvaa. Kuka sulle rahojaan antaisi, Seppälä sanoi. - Ei vain antaneet. Muutenkin vähän hankala tilanne kun töissä lomautetaan väkeä, kerroin.
#
- Jos sinut lomauttavat niin pääset Kalervon ja minun kommandiittiyhtiöön töihin, Seppälä lupasi. En uskonut heidän firmaansa joutuvani, Seppälä vakuutti leivän siinä olevan varmassa, hänen muuttavan yhtiön osakeyhtiöpohjaiseksi, jos minä tulisin kolmanneksi mukaan ja meidän olevan pörssissä kolmen vuoden kuluttua. Sellainen juttelu nauratti Kalervoa, mutta ei minua.
#
- Te olette siitä linnassa vielä, sanoin. - Luuletko, että minut pannaan linnaan? Kalervo kysyi. - Ei ne voi, ei millään, minä sanoin. - Se ratsupoliisi voi vaikka mitä, on se sellainen jätkä, Seppälä arveli. - Et vain lähtisi tuon Seppälän porukkaan, minä oikein pyysin Kalervoa. - Kyllä minä lähden, se sanoi. - Omapahan on sitten asiasi.
#
- Kotona sinun ei tarvitse sitä mainostella, se sanoi. - Hyvä niidenkin voisi olla tietää jo etukäteen, sanoin. - Et kyllä puhu mitään, se sanoi. Lupasin olla puhumatta, jos se niin halusi.
#
Puoli viiden maissa Annikki tuli töistä ja ajoimme sen asunnolle. Siellä oli suurin osa tavaroista jo illalla pakattu laukkuihin ja laatikoihin.
#
Kannoimme kaiken autoon, Annikki lakaisi lattiat, jätti avaimen huoneen ikkunalaudalle ja ajoimme uudelle asunnolle. Seppälä yritti ruveta siellä korkkailemaan, mutta kielsin. Se ei pitänyt siitä, houkutteli Kalervon mukaansa ja ne lähtivät kaupungille luvaten hakea auton aamulla.
#
Seuraavana päivänä kuulin jo aamupäivällä, että Saari oli rahat pankista saanut, mutta halunnut koko painon omiin nimiinsä. Se oli naureskellut sitä aamupäivällä, jollekin tutulle asiakkaalleen konttorissa, houkutellut sitä teettämään jo töitä omaan painoonsa, asiakas oli heti kertonut sen eteenpäin ja minullekin tultiin kertomaan pian. Se pani ajattelemaan.
#
Teki mieli lähteä kysymään asiaa Saarelta itseltään, mutta en lähtenyt. Iltapäivällä Martikainen soitti ennenkuin ehdin lähteä ja pyysi huoneeseensa. Toisen vuoron työnjohtaja oli jo paikalla silloin, kaikki selvitetty ja toivotin sille hyvää pyhää ja menin ylös Martikaisen huoneeseen.
#
Martikaisen ovella paloi keltainen valo, odottelin ja kun valo sammui, painoin nappia, sain vihreän ja menin sisään. Se istui pöytänsä takana piippuaan rassaillen, puhalteli sitä auki ja käski istumaan.
#
- Sinä tämän varmasti arvaatkin, se sanoi. - En, minä sanoin. - Että meidän on pakko lomauttaa työnjohtoakin, kun työntekijöitäkin kerran lomautetaan. - Kyllä minä sitä vähän ajattelin. - Siitä ei neuvotteluissa päästy yli eikä ympäri. - Vai niin.
#
- Se oli yhtenä ehtona, ettei työnjohtajille osoiteta mitään toisarvoisia töitä, jos johdettavia vuoroja ei kaikille riitä. Me ajateltiin se niin, että nuorimmista ja vähiten aikaa talossa olleista alotettaisiin, Martikainen sanoi. - Ja minä olen ensimmäinen? - Niin taidat olla.
#
- Onko tästä meidän liiton miesten kanssa neuvoteltu. - Kyllä on. - Mitä ne siihen sanoi. - Ei siinä paljon ole sanomisen paikkaa. Siitä on työehtosopimuksessa selvä pykälä. Se voi tapahtua, kun riittävän aikaisin ilmoitetaan, se on sillä selvä työnjohdon kohdalla jos tuotantoa supistetaan.
#
- Ja kuinka pitkäksi aikaa minut lomautetaan? kysyin. - No periaatteessa yhtä pitkäksi aikaa kuin työntekijätkin, mutta minä annan sellaisen neuvon, että on parempi ruveta äkkiä hankkimaan paikkaa muualta, Martikainen sanoi ja katseli minua silmiin, pani kädet ristiin rinnan päälle ja työnsi ne suoriksi eteenpäin, nosti ne ristissä pään päälle ja piti niitä siellä. - Onko noin? - Tämä on minun neuvo.
#
- Entäs työntekijät? - Ei niitäkään takaisin enää oteta. Tämä on tämmönen pehmeä lasku vaan, ettei mene kovin kovaksi rähinäksi, Martikainen sanoi. - Tietääkö ne siitä? - Kyllä ne sen arvaa.
#
- Vai niin. Mitä siinä sitten, sanoin. - Valitan, Martikainen sanoi. - Niin minäkin, sanoin.
#
Martikainen rupesi nyt täyttämään piippuaan metallisesta tupakkarasiasta, joka sillä oli edessään pöydällä, tumppasi kessuja pesään etusormella ja sytytti kertakäyttösytkärillä. Odotin sen sanovan vielä jotakin, mutta se ei puhunut enää mitään. Nousin ja rupesin lähtemään.
#
- Ei kai tässä tämän kummempaa, sanoin sitten. - Näin se joskus käy. No, tehän perustatte Saaren kanssa oman painon, teillä ei ole hätää. Mäkisen paino kannattaa kyllä, siellä riittää töitä. Jos olisin nuorempi mies niin lähtisin itsekin teille kaveriksi. Tästä talosta minulla olisi hyviä kokemuksia, kuinka kirjapainoa ei saa johtaa, Martikainen sanoi.
#
- Minulta jäi painot hankkimatta, sanoin. - Kuinka niin? - Kun jäi niin jäi. Saari veti minua siinä retkuun ja sellaisen kanssa on turha ruveta mitään rakentamaan. Siinä liikkuu niin isot rahat kumminkin, että jos alussa jo kaveri yrittää huijata niin minä en kerta kaikkiaan uskalla, sanoin.
#
- Vai niin kävi. Äkkiä sinä kumminkin muitakin hommia löydät, nuori pystyvä mies, Martikainen lohdutti. - Saas nähdä, sanoin ja kävelin huoneesta ulos.
#
Menin latomoon liiton yhteysmiehen puheille. Se oli vaisuna kun näki minun marssivan latomon ovesta sisään, kertoi kuulleensa työnjohdon lomautuksista samana aamuna Martikaiselta ja soitelleensa liittoon.
#
Asialle ei mitään mahdettaisi, minä kiroilin turhia jäsenmaksuja, joita niille vuosikausia olin pumpannut; se väitti, ettei minua sopimuksen mukaan voitaisi lomauttaa niin nopeasti kuin työntekijöitä ja lomautukseen työnjohdon kohdalla menisi niin kauan, että ensimmäiseksi lomautetut olisivat jo takaisin, työtilanne saattanut muuttua ja kaksi vuoroa taas täydessä työssä talossa.
#
- Kyllä Martikainen puhui toista, sanoin. - Niin se periaatteessa kumminkin on, se väitti. En välittänyt enää sen periaatteista. Menin alas ja otin vaatteeni. Leimasin kellokorttini, että kaikki tulisi sääntöjen mukaan tehdyksi, tulin pihaan ja lähdin kävellen kaupungille päin.
#
Oli taas muutama aste pakkasta ja lunta sateli suurina keveinä hiutaleina, jotka takertuivat vaatteisiin ja kasvoihin. Kauempana pohjoisessa taivaalla näkyi kappale sinistä, mutta pilvet ajelivat sinne päin.
#
Kävelin kaupunkiin. Alikulkusillan jälkeen käännyin oikealle, asemalle päin ja kävelin sitä katua yltyvässä lumisateessa, jota tuuli ajoi talojen välissä ja kadunkulmissa. Aseman edessä kuulin jonkun huutavan minua nimeltä ja pysähdyin katselemaan.
#
Nuorempi Pihlaja seisoi hotellin portailla, heilutti ja tuli sitten kadun yli puolijuoksua avopäin ja talvipompassa. - Minä olen isää lähdössä katsomaan, tule mukaan, se sanoi, haiskahti oluelta mutta ei näyttänyt olevan pahemmin juovuksissa.
#
- En tiedä, mietin. - Ilman muuta lähdet, se. sanoi. - Se kirjoitti minulle kyllä kirjeen, sanoin. - Et kyllä ole ainoa, Pihlaja sanoi ja kerroin professorin kirjoittaneen siitäkin.
#
- Lähde nyt ihmeessä, se pitäisi siitä. Siellä ei käy muut kuin minä ja minun morsian sitä katsomassa. - Onko sinulla morsiankin? kysyin. - On, on, morsian on, Pihlaja myönsi. - Se maisteriko? Pihlaja irvisti siihen pahasti ja ymmärsin niin olevan.
#
Katselin aseman kelloa, Annikki tulisi töistä vasta parin tunnin kuluttua ja minulla olisi kyllä aikaa. Menimme vapaaseen taksiin aseman edessä ja käskimme ajamaan sairaalaan. Taksi ajoi pohjoisen alikulun kautta ja hautausmaan ohi.
#
Hautausmaan kohdalla Pihlaja sanoi:" Tuolla kohta kyykitään isää viemässä." Kyselin missä kunnossa professori oli ja Pihlaja kertoi sen vetävän aivan viimeisiään. Taksi jätti meidät sairaalan eteen luiskalle ja menimme sisään.
#
Ei ollut vierastuntien aika ja vanha hoituri jupisi siitä meille neuvonnassa, mutta suostui kuitenkin laskemaan meidät osastolle Pihlajan selitettyä minkälaista potilasta olimme tulleet tapaamaan.
#
Käytävässä Pihlaja kulki edellä. Potilaita tuli vastaan sairaalan vaatteissa, yöpuvuissa ja huonosti istuvissa aamutakeissa, tohveleissa. Tuli vaikea olo, eikä niitä voinut katsella; niinkuin jotakin epänormaalia. Tulimme osastolle ja selitimme sen hoiturille asiamme. Se kertoi professorin olevan huoneessaan huonona, lupasi käymään.
#
Pihlaja tiesi huoneen, käveli käytävää numeroita katsellen ja koputti sitten yhteen oveen. Sieltä ei kuulunut vastausta, Pihlaja kurkisti ovesta, meni sisään ja minä sen perässä. Huone oli tyhjä, vuode petaamaton, pöydällä kukkia lasimaljakossa, seinällä laitteita, putkia ja venttiileitä.
#
- Se on käymässä jossain, Pihlaja sanoi. Istuimme odottamaan, minä tuolille ja Pihlaja sängyn laidalle. Nousin heti ja katselin ikkunasta ulos, näin sairaalan rakennuksia ja sairaalan taakse männikköön. Lunta tuli niin paljon, ettei kaupunkia nähnyt.
#
- Täällä ei ole sen tavaroita mitään, Pihlaja rupesi ihmettelemään, kurkki kaappiin ja pöydän alle lehtitasolle, kertoi isänsä pitäneen siellä kirjojaan, meni sitten käytävään ja tuli kohta takaisin kiukkuisen hoiturin kanssa.
#
- Ei se saisi nousta itse, hoituri sanoi. - Se on lähtenyt, Pihlaja sanoi. - Olisiko se niin hullu? hoituri sanoi. - Kuka täällä vapaaehtoisesti suostuisi olemaan, Pihlaja sanoi. - Kiitoksia nyt siitäkin, hoituri sanoi.
#
- Juoruaisitte vähemmän ja hoitaisitte potilaita enemmän, Pihlaja sanoi. - Ei täällä kaikkia hulluja ehditä vahtimaan, hoitaja suuttui. Ne menivät käytävään katselemaan, hoituri huuteli siellä toisia hoitajia, kyseli niiltä vanhaa Pihlajaa ja käytävässä juostiin ja hälistiin.
#
Menin huoneesta, Pihlaja seisoi jo osaston vastaanottokopin vieressä, kävelin sinne hoitajien juoksemista katsellen. - Kyllä se on karannut, kiukkuinen hoituri tuli sanomaan. - Onnittelen, Pihlaja sanoi.
#
Hoituri meni koppiin ja soitti puhelimella. Toiset hoitajat kokoontuivat kaikki osaston lasikopin eteen ja kuuntelivat lasiluukun kautta kiukkuisen hoiturin puhetta puhelimeen, keskenään ne puhuivat niin matalalla äänellä, ettei siitä saanut selvää.
#
- Meitä ei kai tarvita? Pihlaja arveli. - Lähdetään, sanoin. - Kyllä se nyt viimeisen tempun keksi, Pihlaja sanoi. - Se on lähtenyt kotiin, minä sanoin. - Niin se voi olla.
#
Lähdimme kävelemään käytäviä ulko-ovelle. Isossa aulassa ennen ulko-ovea kiukkuinen hoituri juoksi meidät kiinni ja kertoi jonkun henkilökunnasta nähneen vanhan Pihlajan lähtevän sairaalasta. Sille oli soitettu taksi. Se hermostutti hoituria, Pihlaja sanoi sille pahasti. Menimme ulos.
#
Katoksen jälkeen lunta satoi taivaalta hartioillemme ja niskaan. Parkkialueen edessä oli takseja kolme jonossa. Menimme ensimmäiseen ja Pihlaja sanoi kuskille kotiosoitteensa.
#
Istuimme puhumattomina taksin ajaessa ohikulkutien sillasta joen yli, joessa jää oli vahvan näköistä Typen viemäriputken yläpuolella, sillan alla sankka lumisade satoi mustaan veteen ja hävisi siihen, taksi kiersi ensimmäisestä liittymästä ylös ja kaupunkiin päin sisääntulotietä.
#
Sisällä talossa vanha Pihlaja makasi alakerran makuuhuoneessa vuoteessa sairaalan pyjama yllään, potkinut kaikki peitot lattialle, kädet vatsan päälle painettuina. Se näytti pieneltä ja laihalta niinkuin ammuttu pikkulintu, josta höyhenet nypitty.
#
Poika koetteli sen valtimoa ja otsaa. Vanha Pihlaja oli kuollut, sen oli kyllä heti nähnyt. Poika veti lakanan lattialta vanhan Pihlajan yli," Iskä, minun iskä ",se sanoi.Se soitti sairaalaan,minä soitin taksin.Emme puhuneet paljon ja kun näin taksin tulevan portin eteen,menin ulos.
#
Annikki ei vielä ollut tullut töistä ja istuin tupakoimassa ikkunan edessä. Kotiin tultuaan Annikki rupesi heti järjestelemään tavaroitamme niihin kahteen huoneeseen ja komeroihin, selitti mitä mistäkin tarvitessani löytäisin ja näytteli lastenvaatteita ja hoitotarpeita, joita oli sinä päivänä hankkinut.
#
Kerroin sille vanhan Pihlajan kuolemasta ja siitä, kuinka Saari oli kieroillut painon itselleen, lomauttamisestani. Annikki säikähti kovin, lopetti lastenvaatteiden esittelemisen, istui sohvaan ja yritti pidätellä itkuaan.
#
Istuimme niin. Tuli hämärää mutta emme sytyttäneet valoja, katselin ikkunasta ulos seuraavan talon seinää ja valaistuja ja pimeitä ikkunoita siinä ja erivärisiä kankaita ikkunoiden edessä. Näin taksin pysähtyvän pihaan talojen väliin ja Pihlajan tulevan taksista.
#
Se katseli talojen numeroita ja portaita ja tuli meidän portaaseemme sisään. Kun ovikello soi, menin avaamaan. Pihlaja oli kovin humalassa, otin siltä takin ja ripustin eteisen naulaan, se meni jo edellä olohuoneeseen.
#
- Veivät iskän jo pois, en minä jaksanut yksin istua siinä talossa, Pihlaja sanoi. - Niin siinä piti käydä, Annikki sanoi. Pihlaja istui nojatuoliin ja kaivoi tupakat taskustaan, tarjosi Annikille ja minulle, emme ottaneet kumpikaan ja se sytytti omansa.
#
- Meillä on kaikenlaista murhetta ja, Annikki sanoi. Minä kerroin Pihlajalle, mitä painossa oli tapahtunut ja painon hankkimisessa. - Kyllä te pärjäätte, Pihlaja arveli. - Pakkohan se kyllä on, minä sanoin.